Τα τελευταία κουρέλια που κάπως σκέπαζαν τη γύμνια μερικών από τις μεγαλύτερες ελληνικές ομάδες τα πήρε χθες το βράδυ ένα ελαφρύ μελτέμι που φύσηξε από την Ευρώπη. Έπαιξαν με ομάδες της με την ευρεία έννοια Ευρώπης (αφού μπορεί να έρχονται και από το Ισραήλ, τη Γεωργία ή το Καζακστάν) και είδαμε πόσο μετράνε οι δικές μας ομάδες και οι παίκτες που παίζουν σε αυτές. Ελπίζω πως μόνον κάποιοι λίγοι βλάκες, θα πουν ότι δεν είναι τα πράγματα και τόσο μαύρα αφού στους τρεις αγώνες κάναμε δυο νίκες. Γιατί μπορεί να νίκησαν ο ΠΑ.Ο.Κ. (2-0) και η Α.Ε.Κ. (1-0)και να έχασε ο Παναθηναϊκός (3-0), όμως η εμφάνιση και των τριών μας έβαλε σε μαύρες σκέψεις. Ίσως επίσης κάποιοι άλλοι να σκέπτονται ότι δεν είναι όλα αυτά και προς θάνατο. Ότι δηλαδή δεν χρειάζεται να μαραζώνουμε για μερικές στραβά δοσμένες κλωτσιές. Έτσι είναι για όποιον δεν θέλει να βάλει και τα χθεσινά αποτελέσματα μέσα στο γενικότερα απογοητευτικό κάδρο της ελληνικής καθημερινότητας. Εγώ μάλιστα φθάνω να το συνδέω και με τη γενικότερη στάση κάποιων από την Κυβέρνηση απέναντι σε προβλήματα που όχι μόνον αποδεικνύονται ανίκανοι να λύσουν αλλά τα επιδεινώνουν κιόλας.
Για την ομάδα του Παναθηναϊκού μπορείς να πεις ότι:
		Έκανε την ενδεκάδα των αντιπάλων της να φαίνονται τουλάχιστον Μπαρτσελώνα μπροστά του (όπως το έχει ξανακάνει με Κοπεγχάγη και Οντένσε) καθώς οι πράσινοι πάλι τα μούσκεψαν έχοντας επικεφαλής τον Κώστα Walker Κατσουράνη και συμπαίκτες-συνεργούς τον προσοντούχο αλλά αναξιόπιστο Μπουμσόνγκ,, τον πρωταθλητή στη συγχρονική κολύμβηση επί χόρτου Σπυρόπουλο, τον μπασκετμπολίστα Καντέ (ας του πουν όμως πότε δεν πιάνουν την μπάλα με το χέρι στο ποδόσφαιρο), τον αυτιστικό Λέτο, τον φιλότιμο (αλλά μόνον αυτό) Βύντρα.
		Ο προπονητής Φερέιρα αποτελείωσε τον Π.Α.Ο. βγάζοντας το Νίνη και βάζοντας το Βιτόλο. Για τον άνθρωπο αυτόν μπορείς να πεις ότι είναι σαν να πάνε έναν ειδικό στους υπολογιστές σε κάποιο χωριό της Αφρικής που δεν έχει καν ρεύμα και να τον βάλουν να κάνει μάθημα. Και όταν αυτός ζητήσει να του φέρουν έστω κάποιους φορητούς με μπαταρίες να του πουν ότι δεν υπάρχουν χρήματα ούτε γι αυτούς. Θα χρειαζόταν μεγάλη φαντασία από μέρους του για να μπορέσει να κάνει παρ` όλα αυτά μάθημα, κάτι που ο συμπαθής Φερέιρα δεν φαίνεται να διαθέτει.
		Ο αντιπαθής και πολυπράγμων Γόντικας από την άλλη, με την προχθεσινή ραδιοφωνική του συνέντευξη (SentraFM 103.3) μας έπεισε ότι πολλά λέει (για τον εαυτό του) αλλά λίγα (και ουσιαστικά) μπορεί να κάνει. Ήταν στ` αλήθεια σπαρακτικός όταν είπε πως δεν φανταζόμαστε σε τι κατάσταση βρίσκεται η ομάδα οικονομικά. Από την άλλη μας διαβεβαίωσε ότι εκείνος σκέπτεται και δρα με βάση μόνο τα πραγματικά γεγονότα. Και αμέσως μετά δεν δίστασε να φλυαρήσει για ώρα επάνω στην υποθετική εκδοχή του πόσο όλα θα ήταν διαφορετικά αν το σουτ του Νίνη αντί να χτυπήσει στο δοκάρι είχε μπει μέσα! Σήμερα ίσως θα είναι ακόμη πιο ευφραδής εξηγώντας τι θα γινόταν αν δεν ακυρωνόταν το μάλλον έγκυρο γκολ του Τοτσέ. Και θα μας πάρει κι εμάς γλυκά ο ύπνος.
		Ο κ. Γιάννης Βαρδινογιάννης συνεχίζει να εκδικείται τον Παναθηναϊκό και τις δικές του μετοχές δείχνοντας στους επικριτές του πόσο χειρότερα μπορούν να είναι όλα χωρίς αυτόν. Φαντάζομαι ότι μόνον κάποιος καλός καθηγητής σε Οικονομικό Πανεπιστήμιο θα μπορούσε να μας αναλύσει από επιχειρηματικής πλευράς τα πλεονεκτήματα αυτής της στάσης, που εμείς αδυνατούμε να κατανοήσουμε.
		Όσο για τους οπαδούς της ομάδας από όσα ακούγονται μάλλον έχουν πάρει πολύ λάθος την κατάσταση. Το να μην πάνε στον αγώνα είναι δικαίωμά τους. Το να πάνε και να δημιουργήσουν τόσα επεισόδια ώστε να τιμωρηθεί πολύ βαριά η ομάδα, όπως ακούγεται ότι έπεσε σαν πρόταση, θα είναι κακό γι αυτούς. Η ομάδα σαν εταιρεία ανήκει στον (αντιπαθή γι αυτούς) μεγαλομέτοχο. Η τιμή και η φήμη της ομάδας όμως ανήκει στους φίλους της και εξαρτάται από αυτούς. Και την ομάδα τους πρέπει να τη χαίρονται. Και τώρα που τους έχει ανάγκη αυτοί θα την κλωτσήσουν στο ευαίσθητο σημείο της; Αν θέλουν να κάνουν κακό στο Βαρδινογιάννη ας πάνε όσο γίνεται περισσότεροι, ας μην τον αναφέρουν ούτε μια φορά, ας μείνουν εντελώς σιωπηλοί σε όλη τη διάρκεια του αγώνα ή ας φωνάζουν μόνο Παναθηναϊκός και τίποτ` άλλο ώστε να μη δώσουν καμιά δικαιολογία και στους παίκτες και ας φύγουν στο τέλος σαν πραγματικοί κύριοι. Αποκλεισμένοι ίσως αλλά τζέντλμεν.
Η βραδιά είχε και νίκη της Α.Ε.Κ., που δεν μπορεί όμως να μην έβαλε σε σκέψεις τους οπαδούς της

		Έκανε ένα μέτριο παιχνίδι που ανέδειξε τη γύμνια της σε παίκτες. Όταν ο προπονητής αναγκάζεται να αντικαταστήσει κάποια στιγμή τον ποδοσφαιρικά ακόμη σε διαδικασία ανάνηψης Γκούντγιονσεν με το Λαγό καταλαβαίνουμε όλοι για τι κατάσταση μιλάμε.
		Όταν ο κ. Χιμένεθ λέει ότι έχει στο κέντρο το γκολτζή(;) (αλλά και τόσο αργό) Λυμπερόπουλο αντί για τον Γκούντγιονσεν, που τον βάζει να εκτελεί καταναγκαστικά έργα σαν αριστερό εξτρέμ και είναι ικανοποιημένος από το αποτέλεσμα(!) εμείς οι άλλοι αισθανόμαστε χορτοφάγοι. Γενικότερα αυτός ο προπονητής έχει μια φτήνια στις ενέργειές του που δεν τις χρειάζεται τώρα η ομάδα. Εντάξει έκανε ένα δυσάρεστο αλλά καλοπληρωμένο για τις γνώσεις του ταξίδι προς τα πίσω στο χρόνο και από τη Σεβίλη, μια ομάδα υπόδειγμα προσγειώθηκε στο Μεσαίωνα του ποδοσφαίρου. Ας μείνει κι αυτός κύριος. Άλλωστε είναι σε διαδικασία μάθησης. Κάνει πειράματα αμφίβολης ποιότητας (ο Κάλα να παίζει πού; Ο Λεονάρντο τον εξέθεσε, ο Σιαλμάς πώς βρέθηκε εκτός, στους παίκτες δεν ξέρει να φέρεται).
		Οι θλάσεις άρχισαν και όταν ζητάς πολλά από ηλικιωμένους ποδοσφαιριστές θα τους χάσεις ή από πέσιμο ή από θλάση. Και αυτό έγινε ήδη με το Δέλλα.
		Οι Γεωργιανοί εμφανίστηκν πολύ πιο διαβασμένοι σχετικά με τον αντίπαλό τους από ό,τι ο προπονητής της Α.Ε.Κ. και γι` αυτό δεν του φταίει, όπως για όλα τα άλλα, ο πρόεδρος.
Ο ΠΑ.Ο.Κ. δεν πέρασε και το πιο άνετο βράδυ του από μια αδύνατη ομάδα.
		Ευτυχώς τα γκολ είναι που μετράνε στην πρόκριση και όχι η εικόνα μιας ομάδας.
		Ευτυχώς ο διαιτητής έπνιξε και ένα πέναλτι που έκανε ο Τσιρίλο όταν ανέτρεψε αντίπαλο στην περιοχή.
		Δυστυχώς με αυτή την άμυνα και χωρίς τον Γκαρσία και τον Κοντρέρας στη συνέχεια τα πράγματα θα είναι πιο δύσκολα σε μια εβδομάδα
		Δυστυχώς επίσης που ο λαός του ΠΑ.Ο.Κ. δεν καταλαβαίνει ότι για εκατό Ουκρανούς δεσμεύτηκαν τρεις χιλιάδες θέσεις και η ομάδα τους έχασε και χρήματα και ενίσχυση. Δεν θα ήταν πολύ μεγαλύτερη μαγκιά να πουν ότι εμείς θα αναλάβουμε να τους έχουμε ανάμεσά μας και δεν θ` ανοίξει μύτη; Εικοσιοκτώ χιλιάδες εναντίον εκατό δε λέει. Τριάντα χιλιάδες όμως παρέα με εκατό και μάλιστα ξένους λέει πολύ περισσότερα.
Το να κερδίζουν οι ελληνικές ομάδες έπρεπε να ενδιαφέρει όλους. Οι βαθμοί προστίθενται και βελτιώνουν τη θέση της χώρας άρα τελικά όλα επιστρέφουν στις ομάδες και κατ` επέκταση στους οπαδούς. Με τα εφετινά ναυάγια κρεμόμαστε τώρα στον Ολυμπιακό και στις παρακινδυνευμένες όπως φαίνονται προς το παρόν, αλχημείες του μυστικοπαθή Βαλβέρδε, που περπατάει εδώ στη Ελλάδα και κρατάει τη μύτη του πάντα.
Ακόμη και τους αδιάφορους για το ποδόσφαιρο τους αφορά. Φέρνει πολλά έτσι όπως το έχουν αναπτύξει σε περιζήτητο προϊόν οι άλλοι Ευρωπαίοι (στη Γερμανία ο μέσος όρος προσέλευσης θεατών είναι λίγο πάνω από 35 000 σε κάθε αγώνα). Και ανάμεσα σε αυτούς τους αδιάφορους υπάρχουν δυστυχώς και άνθρωποι με κυβερνητικές θέσεις. Π.χ. ο κ. Γερουλάνος, κατά δήλωσή του. Κανονικά θα έπρεπε να έχει δίπλα του κάποιον να του κάνει μάθημα ένα τέταρτο κάθε ημέρα περί ποδοσφαίρου. Τόσο καιρό θα είχε συνειδητοποιήσει ότι επιτυχίες και μάλιστα με ξένες ομάδες σημαίνει εισροή συναλλάγματος, έσοδα από φόρους στα εισιτήρια, δημόσιες διεθνείς σχέσεις. Αντ` αυτού έχουμε σήμερα ένα καχεκτικό ποδόσφαιρο με συνυπεύθυνους πλούσιους αλλά με κλεφτοκοτάδικη νοοτροπία προέδρους, ξένους παίκτες μικρής αξίας αλλά υπερβολικά αμειβόμενους και άσχετους κυβερνητικούς. Που μέχρι χθες έπαιζαν (και ίσως να συνεχίζουν μέσα από την επιτροπή που εξετάζει στο παραπέντε, μετά από ένα ολόκληρο καλοκαίρι πάλι  τα χαρτιά των ομάδων) με την ιδέα να αναβάλουν και την έναρξη του πρωταθλήματος για δεκαπέντε ημέρες. Λες και για αυτές τις δεκαπέντε ημέρες έχουν εκπονήσει κάποιο σχέδιο που θα φέρει στα ίσα του το σαπιοκάραβο. Λες και έχουν κάνει κάποιο στοιχειώδη έστω υπολογισμό για το πόσο θα κοστίσει αυτό. Λες και ξέρουν από προπονητική και αγωνιστικό πρόγραμμα και δεν χρειάζεται να λαμβάνουν υπόψη τους ότι οι προπονητές των ομάδων γυμνάζουν τους παίκτες με βάση τις συγκεκριμένες ημερομηνίες και τους προγραμματισμένους αγώνες μαζί με αυτούς της Εθνικής που η πρόκρισή της στο Euro θα φέρει κι άλλα χρήματα. Για όλα αυτά λοιπόν χθες ήταν ημέρα για ποδοσφαιρικό μνημόσυνο με όλους μας στενοχωρημένους και τα όσα στρογγυλεμένα λόγια ίσως διαβάσατε και  ακούσατε αλλού είναι κούφια λόγια λίπασμα στη ματαιοδοξία διαφόρων.