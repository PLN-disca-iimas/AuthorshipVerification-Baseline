Πέταξε την στρακαστρούκα προχτές ο υπαρχηγός Γιάννης Δραγασάκης: «Σήμερα αρκεί ένας ισχυρός επιχειρηματίας, ένας μεγαλοεκδότης, καμιά φορά ένας μέτριος εκδότης, ένας εφοπλιστής, ένας φίλος του πρωθυπουργού, να πάρει ένα τηλέφωνο και να ακυρωθεί ένας νόμος, να ακυρωθεί ένα πρόστιμο».
Ακολούθησε ο συνήθης ντόρος. Όπως τότε με τους «νταβατζήδες» του Καραμανλή. Ξεσάλωσαν οι άλλοι, οι κυβερνητικοί: «Να πει τα ονόματα, αλλιώς πετάει λάσπη». Λες και δεν τα ξέρουν. Γνωστά πράγματα, πασίγνωστα και τώρα, όπως και τότε. Βράχος οι συριζαίοι. «Εμείς μιλήσαμε πολιτικά», «θα μιλήσουμε όποτε εμείς επιλέξουμε». «Δεν είμαστε έτοιμοι ακόμα, θα τα πούμε όταν γίνουμε κυβέρνηση», απείλησε ο πρώτος εκτοξεύσας.
Κάπως έτσι πέρασε ο ντόρος. Οσες φιλότιμες προσπάθειες κι αν έκαναν μερικά παπαγαλάκια (από αυτά που συνήθως δεν ξέρουν, αλλά λένε και γράφουν κάτι για να νομίζουν οι άλλοι ότι ξέρουν) να μας πείσουν ότι ο Τσίπρας «θα πει τα ονόματα που δεν είπε ο Δραγασάκης», «θα δώσει διευθύνσεις», «θα φωτογραφίσει», βράχος ο Τσίπρας. Ούτε λέξη χτες το βράδυ στη Βουλή. Ακουγε στωικά τον Σαμαρά, τον Βενιζέλο και τους λοιπούς, συκοφάντη να τον ανεβάζουν, λασπολόγο να τον κατεβάζουν, αλλά αυτός εκεί. Τσιμουδιά. Ούτε για εκδότες, ούτε για τραπεζίτες, ούτε για φίλους του πρωθυπουργού, τίποτα.
Γιατί έτσι; Δεν ρώτησε τον Δραγασάκη να του πει; Μπορεί να μην πρόκαμε. Δεκτόν. Αλλά δεν διαβάζει ο πρόεδρος Αλέξης ούτε την «Αυγή»; Μια χαρά τα λέει (εδώ) ο διευθυντής της Νίκος Φίλης. Ούτε αυτός, βέβαια, λέει ονόματα, αλλά τα περιγράφει, τα φωτογραφίζει βρε αδερφέ. Λέει για «τραπεζίτες» (αορίστως, εδώ υπάρχουν και παλαιοί φίλοι), για «εταιρείες πετρελαιοειδών» (κι εδώ αορίστως, γιατί;), για «μεγαλοεργολάβο και μεγαλοεκδότη» (πιο καλή η «φωτογραφία»), για τον «Τίγρη, τον εφοπλιστή και πετρελαιά». Τσουπ, να ένα όνομα, που ήθελε να πει η εφημερίδα του ΣΥΡΙΖΑ. Όλα τα εις «ιδης», γράφονται με γιώτα!
Κι έτσι, διαβάζοντας την «Αυγή», ο Τσίπρας έμαθε τα ονόματα, που δεν είπε ο Δραγασάκης. Φανταζόμαστε ότι θα έκανε μια μικρή  διασταύρωση (μεταξύ Δραγασάκη και Φίλη) και θα ήταν έτομος χτες το βράδυ στη Βουλή. Ήταν, αλλά κρατήθηκε. Τίποτα.
Όχι να το ρίξει στην ονοματολογία, βρε αδερφέ, οι αρχηγοί δεν κάνουν έτσι. Δεν είναι κουτσομπόλες της γειτονιάς, που πετάνε δυο μπηχτές για τις απέναντι και μετά την κάνουν με ελαφρά πηδηματάκια. Περιγράφουν αυτό που θέλουν να πουν, με στοιχεία όπως της «Αυγής», φωτογραφίζουν κι ένα-δυο πρόσωπα και πάνε παρακάτω.
Τίποτα. Ούτε λέξη. Ακουσα όλη την ομιλία του, τσιμουδιά. Την ξαναδιάβασα μετά, μπας και μου ξέφυγε (εδώ), ούτε αράδα. Ούτε «φίλος του πρωθυπουργού», ούτε τίποτα. Περασμένα ξεχασμένα.
Πώς καταλήγουμε; Όσο κι αν φανεί παράξενο, πολύ ευχάριστα για τον ΣΥΡΙΖΑ. Μπορεί ο Τσίπρας να κατάπιε χτες τη γλώσσα του, αλλά αυτό δεν εμποδίζει τις ψήφους να συσσωρεύονται στην κάλπη του ΣΥΡΙΖΑ. Ποιος ενδιαφέρεται για «πετρελαιάδες», «μεγαλοεκδότες» και «φίλους του πρωθυπουργού», όταν όλοι προσδοκούν αυξήσεις μισθών και συντάξεων, τζάμπα πετρέλαιο, κατάργηση φόρων και τα παρόμοια;
Μπορεί, λοιπόν, να έκλεισε χτες ο Τσίπρας το στόμα του, αλλά η κάνουλα που φέρνει ψήφους στο βαρέλι του ΣΥΡΙΖΑ παραμένει ανοιχτή.
Όσο για τους «νταβατζήδες», από χτες τρέμουν περισσότερο. Γιατί φοβούνται ότι ο Τσίπρας, που χτες το βούλωσε, έχει κάνει κρυφές επαφές με τον πρώτο διδάξαντα Κώστα Καραμανλή, ο οποίος τον έχει ήδη συμβουλέψει πώς θα τους συντρίψει.
Και εις άλλα με υγείαν...