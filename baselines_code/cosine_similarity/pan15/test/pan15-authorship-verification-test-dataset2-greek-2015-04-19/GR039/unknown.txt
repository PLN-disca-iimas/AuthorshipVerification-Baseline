Αν πήγε ο νους σας στην πολιτική όταν είδατε τον τίτλο και σκεφτήκατε τον ΣΥΡΙΖΑ, θα σας απογοητεύσω. Αναφέρομαι στην καινοτομία, στην ανάδειξη του νέου. Στην εξάπλωσή του. Αλλά και στις τρικλοποδιές που μπαίνουν για να εμποδίσουν το Νέο να αναπτυχθεί.
Οι αντιδράσεις απέναντι στο Νέο δεν είναι πάντοτε μεγάλες, ούτε πάντα αρνητικές. Διαφέρουν από κοινωνία σε κοινωνία. Διαφέρουν ανάλογα και με το αντικείμενο.
Ας ξεκινήσουμε με την τεχνολογία. Θραύση κάνουν τα κινητά, συνδεδεμένα με το διαδίκτυο, τα αγοράζουν και τα λειτουργούν ακόμα και οι «μη έχοντες», ανεβάζοντας ίσως μ΄ αυτόν τον τρόπο τα χρέη τους. Πίσω από αυτά τα κινητά υπάρχουν πατέντες. Όχι μία και δύο, χιλιάδες. Ο πόλεμος μεταξύ Samsung, Apple και Microsoft διεξάγεται βασισμένος σε πατέντες. Ποιος έκλεψε ή εφάρμοσε άθελά του την πατέντα που είχε κατοχυρώσει ο αντίπαλος, σε ποιο κράτος. Οι δίκες και οι αποζημιώσεις αποσκοπούν στο μπλοκάρισμα του άλλου, του αντιπάλου. Τα πρόστιμα ακουμπάνε εκατοντάδες εκατομμύρια δολάρια.
Κρατάμε λοιπόν μια συνιστώσα της καινοτομίας, την πατέντα.
Μεταφράζεται σε πολλά χρήματα, εάν υπάρχει η εφαρμογή και η ζήτηση από τους πελάτες.
Intellectual Property. Μπαίνει και σε ισολογισμούς, αντικατοπτρίζει την ικανότητα μιας επιχείρησης να αναπτύσσει προϊόντα που έχουν απήχηση στο κοινό στο οποίο απευθύνονται. Υπάρχουν και αξιολογήσεις σε επίπεδο κρατών. Εδώ, στις πατέντες, η Ελλάδα χωλαίνει.
Τα τεχνολογικά, μικρά θαύματα ενός κινητού τηλεφώνου, παράγονται σε ασιατικές χώρες ως επί το πλείστον. Τα εργοστάσια που είχε η Nokia στη Γερμανία έκλεισαν, έφτιαξε καινούργιο στην Ρουμανία. Η εταιρεία δεν μπόρεσε παρόλες τις προσπάθειες να διατηρήσει το προβάδισμα που είχε πριν από δεκα-δώδεκα χρόνια. Έμεινε πίσω τεχνολογικώς και τελικά το κομμάτι της κινητής τηλεφωνίας πουλήθηκε στη Microsoft.
Ο εχθρός της καινοτομίας είναι μια καλύτερη καινοτομία. Διαρκής ανταγωνισμός, οξύς, αμείλικτος. Αξιολογείται κάθε μέρα από τους χρήστες. Για να εμπεδωθεί μια καινοτομία χρειάζονται σε συγκεκριμένες αγορές πολλά χρήματα. Τα έχει η Microsoft, παρόλα αυτά δυσκολεύεται στα κινητά με το λειτουργικό της σύστημα. Α, να αναφέρω ότι δεν υπάρχει κινητό τηλέφωνο που παράγεται από το... Δημόσιο. Σε καμία χώρα, με εξαίρεση τη Βόρεια Κορέα. Οι σχετικές πληροφορίες που έχω δεν είναι όμως εξακριβωμένες.
Η καινοτομία χρειάζεται ελευθερία και ανταγωνισμό!
Για να έχεις τη δυνατότητα να ανταγωνισθείς με προϊόντα χρειάζεσαι ανταγωνιστικά εργοστάσια, μαζική παραγωγή εν προκειμενω. Εδώ, υπερτερούν οι ασιατικές χώρες στον τομέα της κινητής τηλεφωνίας. Οι συνθήκες της παραγωγής στην Κίνα και αλλού είναι σχετικά άσχημες για τους εργαζόμενους. Δεν είναι και πολύ γνωστό. Ούτε εμπόδισε πολλούς να αγοράσουν το κινητό τους ακόμα και αν οι εργαζόμενοι παράγουν σε θλιβερές συνθήκες. Ακόμα και ο ιερέας της ενορίας σας υποστηρίζει με το κινητό του αυτό το σύστημα.
Κρατάμε μια δεύτερη συνιστώσα της καινοτομίας: Την κοινωνική αποδοχή και τη χρήση του τελικού αποτελέσματος της διαδικασίας. Αναφέρομαι στην ανάπτυξη προϊόντος, στην παραγωγή και στις πωλήσεις.
Φεύγουμε από την τεχνολογία των κινητών. Πάμε στην αιολική ενέργεια. Όλοι θέλουν να έχουν ρεύμα. Αλλά όταν εμπλέκεται μια νέα παραγωγική διαδικασία και τεχνολογία που αλλάξει ίσως λίγο το .. γραφικό τοπίο του νησιού στα βουνά και στις πεδιάδες με τις ανεμογεννήτριες, τότε θα χτυπήσει συναγερμός. «'Οχι στα μονοπώλια, όχι στην τεχνολογία», ναι στο πετρέλαιο, αυτό που είμαστε αναγκασμένοι να εισάγουμε για να λειτουργήσει η παραγωγή ρεύματος με τις τουρμπίνες της Siemens ή της General Electric στο νησί.
Θέλουμε λοιπόν το ρεύμα σε άριστη ποιότητα, αλλά, βλέπεις, έχουμε οικολογικές ευαισθησίες, που ίσως ευσταθούν, ίσως όμως είναι και σκόπιμα παρατραβηγμένες.
Εμπόδιο στην καινοτομία: τα καλά και συνήθη συμφέροντα. Φοβίες. Διαφόρων ειδών.
Φεύγω και από την τεχνολογία. Περνάω στην καινοτομία στη δημόσια διοίκηση. Αξιολόγηση. Δεν αμφισβητώ επικίνδυνες καταστάσεις και δικαιολογημένες ενστάσεις. Έχω γράψει στο protagon σχετικά. "Πώς να γίνει η αξιολόγηση στο Δημόσιο" (22.3.2014). Κρατάω όμως τη λυσσαλέα αντίδραση σε έναν σύγχρονο τρόπο βελτίωσης των παρεχόμενων υπηρεσιών.
Αντιδραστική συνιστώσα κατά της καινοτομίας. Να μην αλλάξει τίποτε. Αξιολόγηση στους καθηγητές ΑΕΙ και ΤΕΙ; Πρωτάκουστο για την Ελλαδα, εφαρμοσμένη πρακτική σε πολλές άλλες χώρες.
«Γιατί αργεί να έρθει το Νέο;». Αυτός ήταν ο τίτλος ενός τεύχους στον Οικονομικό Ταχυδρόμο πριν από πολλά χρόνια. Στην Ελλάδα άργησε, δεν ήρθε σωστά, σε άλλες χώρες προχώρησε.
Γιατί όχι στην Ελλαδα; Διότι η Ελλάδα είναι δυστυχώς μια χώρα που φοβάται τις αλλαγές. Είναι μια χώρα όπου το άρθρο 86 του Συντάγματος, που απαλάσσει μέλη της κυβέρνησης από ευθυνες και ποινικές κυρώσεις, παραμένει ως έχει. Ο διαχωρισμός της Εκκλησίας από το Κράτος δεν προχωράει, θα ήταν προς όφελος και της Ορθοδοξίας και της Πολιτείας.
Νόμοι υπάρχουν, πληθώρα. Άλλοι εφαρμόζονται, άλλοι όχι. Κατά το δοκούν της διαπλοκής.
Η κύρια συνιστώσα της αντίδρασης στην καινοτομία είναι η διαπλοκή προς ίδιον συμφέρον και το συμφέρον των «δικών μας» που δυναμιτίζει την αξιοκρατία και τη διαφάνεια. Διαδραματίζεται σε πολλά επίπεδα: στην οικογένεια, στον δήμο, στο σχολείο, στα ΑΕΙ, στο κόμμα, στα υπουργεία, στη βιομηχανία, παντού.
Είναι ΤΟ σύστημα.
Φοβάμαι πως μόνο «οι βάρβαροι» θα μπορέσουν να το ανατρέψουν.