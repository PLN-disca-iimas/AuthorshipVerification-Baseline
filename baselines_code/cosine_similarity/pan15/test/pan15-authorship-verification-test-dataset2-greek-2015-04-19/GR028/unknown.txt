Στα κορυφαία trends του twitter είναι το hashtag #aggeliesergasias. Πρόκειται για μια απλή ιδέα, ενός ανθρώπου που σκέφτηκε ότι, ίσως, οι άνεργοι βρουν έτσι δουλειά...
Κατά καιρούς, έχουμε δει διάφορα hashtag στο συγκεκριμένο μέσο κοινωνικής δικτύωσης. Αυτό, όμως, είναι το πιο χρηστικό, κοντράρει στα ίσια την οικονομική κρίση και την αναδουλειά. Ξεκίνησε από τον Δημήτρη @dimitrischrid, υπό το προσωνύμιο «Κιμπάρης», με τον οποίο συνομίλησα και μου είπε, με χαμόγελο, ό,τι ήθελα να μάθω. «Πριν από κάποιες μέρες είδα ένα tweet, μια ανάρτηση, από μια γυναίκα που ζητούσε, μέσα στην απελπισία της, μια θέση εργασίας. Έτσι, σκέφτηκα να φτιάξω αυτό το hashtag στο οποίο ο καθένας θα μπορούσε να δημοσιεύσει μια αγγελία για ζήτηση ή προσφορά εργασίας - τόσο απλά. Επίσης, οι χρήστες που χρησιμοποιούν αυτό το hashtag μπορούν, απλώς, να αναφέρουν οτιδήποτε γνωρίζουν για κάποια διαθέσιμη θέση εργασίας που υπέπεσε στην αντίληψή τους, σε οποιοδήποτε μέρος στην Ελλάδα».
Η σύλληψη αυτή εξαπλώθηκε πολύ γρήγορα, όπως συμβαίνει, άλλωστε, σε οτιδήποτε αφορά πολύ κόσμο και φτιάχνει ζωές, στην κυριολεξία. Το hashtag #aggeliesergasias έγινε τεράστιο τρεντ και, συνάμα, συνώνυμο της αλληλοβοήθειας. Εκεί θα βρείτε κάθε πιθανή κι απίθανη αγγελία, αλλά και ασύστολο τρολάρισμα με κακής ποιότητας χιούμορ. Ανάμεσα στις «κανονικές» αγγελίες, θα δείτε και κάποιες που δεν έχουν ποσταριστεί για να βοηθήσουν κάποιους/ες να βρουν δουλειά: «Έχουν μπει για να παίξουν με ανθρώπους που έχουν πραγματικό πρόβλημα και παλεύουν για την επιβίωσή τους», μου λέει ο Δημήτρης και συμπληρώνει «εύχομαι να μην έχουν οι ίδιοι ποτέ πρόβλημα εύρεσης εργασίας και να μην υπάρχουν κάποιοι άλλοι που να τους λοιδορούν για αυτό».
Ο Δημήτρης είναι ιδιωτικός υπάλληλος σε μια εταιρεία - που ασχολείται με τις μεταφορές και το εμπόριο. «Έκανα αυτό το hasgtag για να βοηθήσω ανθρώπους να ξεφύγουν από το φάσμα της ανεργίας, όλοι στον περίγυρό μας έχουμε πολλούς δικούς μας χωρίς δουλειά». Ο Δημήτρης θέλει να διατηρήσει την ανωνυμία του και έχει μοναδική επιθυμία να βοηθήσει συνανθρώπους του, είναι Κιμπάρης όνομα και πράγμα. «Όλη αυτήν την προσπάθεια δεν την έκανα για να βγάλω με κάποιο τρόπο χρήματα, πώς θα μπορούσα άλλωστε, δεν μπορώ να βάλω διαφημίσεις στο twitter. (γέλια) Ο καθένας από εμάς μπορεί να φτιάξει ένα hashtag, δεν υπάρχει τρόπος να πληρωθείς ποτέ την επιτυχία του, αλλά η ηθική ανταμοιβή που παίρνω καθημερινά, αξίζει όλα τα λεφτά του κόσμου».
- Δημήτρη, γνωρίζεις αν κάποιοι μέσω του #aggeliesergasias έχουν βρει εργασία; 
«Μέχρι τώρα, που είναι ακόμα πολύ νωρίς και πολλοί δεν γνωρίζουν προς το παρόν αυτόν τον τρόπο εύρεσης εργασίας, μου έχουν στείλει περίπου 30 άτομα μήνυμα που μου είπαν ότι προσλήφθηκαν και θέλησαν να με ευχαριστήσουν για το καλό που τους έκανα. Εγώ, όμως, δε θέλω ευχαριστώ, μου αρκεί να βοηθάω ανθρώπους που έχουν πρόβλημα και καθόλου δουλειά». Είπαμε, ο Δημήτρης είναι Κιμπάρης.
-Έχεις λάβει κάποιο ιδιαίτερο μήνυμα;
«Μια δεσποινίδα», μου λέει ο Δημήτρης, «πριν από λίγες ημέρες, μου έστειλε ένα ιδιαίτερα συγκινητικό μήνυμα στο οποίο με ευχαριστούσε θερμά για όλη αυτήν την κίνηση μέσω του twitter και μου είπε ότι έτσι η μητέρα της, που ήταν επί δυο χρόνια άνεργη, κατάφερε, επιτέλους, να βρει δουλειά. Ένιωσα πολύ σπουδαία που βοήθησα έστω και έναν. Φαντάζομαι ότι θα υπάρξουν κι άλλοι - και όχι για να μου πουν ευχαριστώ».  
Είναι δεδομένο ότι οι #aggeliesergasias θα βοηθήσουν πολλούς να βρουν μια θέση εργασίας, σε μια ιδέα που είναι αξιέπαινη και αξίζουν πολλά συγχαρητήρια στον Δημήτρη. Ταυτόχρονα, η κίνηση αυτή είναι μια ακόμη τρανή απόδειξη ότι μπορούν τα social media να λειτουργήσουν και ως πλατφόρμα αλληλεγγύης μεταξύ των πολιτών της Ελλάδας - αν και υπάρχουν αγγελίες για Κύπρο, Αλβανία, Γερμανία! «Στην εποχή της κρίσης, που όλοι αντιμετωπίζουμε προβλήματα και δοκιμαζόμαστε σκληρά, πρέπει ο ένας να βοηθήσει τον άλλον με όποιον τρόπο», λέει ο @dimitrischrid που είχε αυτήν τη λαμπρή σκέψη. Και είναι και Κιμπάρης, άρχοντας στους τρόπους του, γαλαντόμος, ευγενής, αξιοπρεπής, που πράττει για το κοινωνικό σύνολο, δίχως να περιμένει καμία ανταμοιβή. Ναι, υπάρχουν και τέτοιοι άνθρωποι ανάμεσά μας και ειδικά στα κοινωνικά δίκτυα, που έχουν έμπνευση και δημιουργούν τις #aggeliesergasias για παράδειγμα, οι οποίες μπορεί να λύσουν το πρόβλημα ζωής κάποιων. Και μπράβο τους...