Ένα από τα προβλήματα που οδηγούν τα ασφαλιστικά ταμεία στη μη βιωσιμότητα είναι το υπέρογκο κόστος της φαρμακευτικής δαπάνης. Η Ελλάδα κατατάσσεται στην κορυφή των ευρωπαϊκών χωρών στις δαπάνες για φάρμακα -ενώ δεν υπάρχουν στοιχεία αυξημένης νοσηρότητας του ελληνικού πληθυσμού.
Τα αίτια του προβλήματος θα πρέπει να αναζητηθούν στις φαρμακευτικές εταιρείες, τους γιατρούς, τους φαρμακοποιούς και τους ασθενείς. Αν προσδιορισθούν (και εφόσον η συζήτηση αρθεί πάνω από κραυγές και εξορκισμούς), η αποτελεσματικότητα της ενδεδειγμένης πολιτικής μπορεί να ελεγχθεί. Γιατί επηρεάζει μεγέθη μετρήσιμα, ειδικά μετά την εισαγωγή της ηλεκτρονικής συνταγογράφησης.
Το μερίδιο ευθύνης των φαρμακευτικών εταιριών εντοπίζεται στις μεθόδους που υιοθετούν για την προώθηση των προϊόντων τους και το ποσοστό κέρδους που επιδιώκουν. Ο άμεσος ή έμμεσος χρηματισμός των συνταγογράφων δεν παρατηρείται μόνο στα πρωτότυπα φάρμακα των μεγάλων εταιρειών. Σε σημαντικό βαθμό περνάει από τα «φθηνά και τίμια» γενόσημα. Συνταγογραφούμενα φάρμακα στο ΙΚΑ του πρόσφατου παρελθόντος μας (όπου οι ασφαλισμένοι δεν είχαν δικό τους βιβλιάριο φαρμάκων και έπαιρναν τη συνταγή από βιβλιάριο που διαχειριζόταν ο γιατρός), μπορούσε να τα βρει κανείς μόνο στα φαρμακεία της επόμενης γωνίας.
Οι γιατροί έχουν το δικό τους, σημαντικό, μερίδιο ευθύνης: όταν γράφουν περισσότερα φάρμακα απ' ό,τι οι ευρωπαίοι συνάδελφοί τους, όταν γίνονται υποχείρια των εταιρειών, όταν δεν αντιστέκονται στην κακή νοοτροπία ασθενών που απαιτούν φάρμακα χωρίς να συντρέχει λόγος.
Πόσοι φαρμακοποιοί ασκούν το δικαίωμά τους να μην δίνουν φάρμακα χωρίς ιατρική συνταγή; Πόσοι γιατροί αντιστέκονται, όταν πάνε μετά οι ασθενείς (αφού έχουν προμηθευθεί τα φάρμακα ιδία βουλήσει) και τους παρακαλούν/εκλιπαρούν/απειλούν να τα συνταγογραφήσουν; Πόσο υπαρκτό είναι το φαινόμενο του δεκάρικου στο βιβλιάριο του παππού και της γιαγιάς (που, όντως, δεν μπορεί να βγει από το σπίτι και να στηθεί στην ουρά για συνταγογράφηση) και το συνοδό φαινόμενο της συνταγογράφησης και άλλων φαρμάκων που δεν θα δει ποτέ ο καταναλωτής τους;
Οι ασθενείς ευθύνονται για την υπερβολική συνταγογράφηση γιατί, πολλές φορές, τη συνδυάζουν είτε με την ικανότητα του γιατρού σαν θεραπευτή, είτε με την απόλυτη πεποίθηση ότι μόνο μέσω φαρμάκων θα λύσουν το πρόβλημά τους.
Να συζητήσουμε λύσεις;
Όπως την πλήρη απαγόρευση χορήγησης φαρμάκων χωρίς ιατρική συνταγή. Την άμεση πρόσκληση για διαβούλευση των εκπροσώπων των συντεχνιακών και επιστημονικών ενώσεων των γιατρών, που θα δεσμευθούν για την προσήκουσα πολιτική στο φάρμακο. Την καθιέρωση μαθήματος δεοντολογίας συνταγογράφησης στις ιατρικές σχολές. Την υιοθέτηση των κατευθυντηρίων οδηγιών που παρέχουν μεγάλοι διεθνείς οργανισμοί. Την καθιέρωση θεραπευτικών πρωτοκόλλων (με διακριτές συνέπειες για τους παραβάτες, συνέπειες που δεν θα σέρνονται χρόνια στα διοικητικά δικαστήρια, ανεκτέλεστες μέχρι να εκδικαστούν).
Ή ακόμη, την μεθοδική έρευνα εκείνων των φαρμακευτικών προϊόντων που με τον συνδυασμό συχνότητα χρήσης και τιμής συμβάλλουν στο πρόβλημα. Ας μπορέσουμε να αναρωτηθούμε και να συζητήσουμε: μήπως παρατηρείται υπερσυνταγογράφηση γαστροπροστασίας σε κάθε σχεδόν συνταγή; Είναι αληθές ότι ο μισός ελληνικός πληθυσμός παίρνει στατίνες για υπερχοληστεριναιμία; Είναι αληθές ότι ο μισός ελληνικός πληθυσμός παίρνει αντιπηκτική προφυλακτική αγωγή χωρίς ενδείξεις; Είναι αληθές ότι η πλειοψηφία των υπερτασικών παίρνει παραπάνω από 2-3 φάρμακα για την ρύθμιση της υπέρτασης; Ποια είναι η πραγματικότητα στον χώρο των ψυχοφαρμάκων; Ποια φαρμακευτική αγωγή παίρνουν οι τελικού σταδίου καρκινοπαθείς;
Για το κοινό κρυολόγημα δεν χρειάζεται η λήψη αντιβιοτικών. Μόνο, όπως και για την (επώδυνη) συζήτηση, καρτερία.