Η αποχώρηση της ΔΗΜΑΡ από την κυβέρνηση είναι πράξη με την οποία λίγοι συμφωνούν και οι περισσότεροι διαφωνούν. Συντάσσομαι με τους πρώτους και πιστεύω πως η παράφραση του τίτλου, από το βιβλίο του Χρόνη Μίσσιου, ταιριάζει γάντι στην περίπτωση (με το «νωρίς», εδώ, να σημαίνει «έγκαιρα»). Το πείραμα της τρικομματικής διακυβέρνησης της χώρας είχε δείξει, εδώ και κάποιο διάστημα, ότι έφτασε στο τέλος του ή, με άλλα λόγια, δεν πήγαινε άλλο.
Βασική αιτία η αυταρχική συμπεριφορά του πρωθυπουργού που έδειχνε όλο και πιο καθαρά ότι τα άλλα δύο κόμματα της συγκυβέρνησης τα χρησιμοποιούσε σαν απλά δεκανίκια για να εξασφαλίσει την απαραίτητη κυβερνητική πλειοψηφία, χωρίς να τα συνυπολογίζει σαν ουσιαστικούς συνεταίρους στη διαμόρφωση της κυβερνητικής πολιτικής, συμφωνώντας όπου τον βόλευε και αγνοώντας τους επιδεικτικά και με "τσαμπουκά", όπου είχε διαφορετική άποψη. Τέτοια δείγματα υπήρξαν από νωρίς με σημαντικότερο χρονολογικά εκείνο του πολυαναμενόμενου αντιρατσιστικού νομοσχεδίου του Υπ. Δικαιοσύνης στο οποίο ο πρωθυπουργός έβαλε οριστικά ταφόπλακα μετά τις αντιδράσεις της δεξιάς πτέρυγας του κόμματός του. Ο ίδιος, αλλά και στελέχη της Ν.Δ., ισχυρίστηκαν ότι η υπάρχουσα νομοθεσία ήταν επαρκής και ότι χρειαζόταν απλά δυο-τρεις επιπλέον διατάξεις για την επικαιροποίησή της. Δεν το γνώριζαν αυτό από την αρχή; Αν όντως ήταν έτσι τα πράγματα, προς τι η όλη προσπάθεια του κ. Ρουπακιώτη και του Υπ. Δικαιοσύνης; Το αποκορύφωμα βέβαια του αυταρχισμού του κ. Σαμαρά, υπήρξε ο χειρισμός του στο θέμα της ΕΡΤ και το μαύρο στις οθόνες. Πράξη πρωτάκουστη στα ευρωπαϊκά χρονικά, και ίσως στα παγκόσμια, που ξεσήκωσε θύελλα αντιδράσεων στο εσωτερικό αλλά και στο εξωτερικό. Πράξη αυταρχική που χτυπά κατευθείαν στην ουσία της δημοκρατίας. Μετά από ένα δυνατό πόκερ με τα άλλα δύο κόμματα της συγκυβέρνησης, φάνηκε να διαμορφώνεται μία μέση οδός στη διαχείριση του θέματος. Εδώ έγινε η υπαναχώρηση του κ. Κουβέλη, για την οποία τον κατηγορούν πολλοί. Ο ίδιος ισχυρίζεται ότι η υπαναχώρησή του έγινε μετά από πιέσεις του κόμματός του, δηλαδή της ΔΗΜΑΡ.
Όποια και να είναι η πραγματική αιτία της αποχώρησης, εγώ θα σταθώ στην ουσία του θέματος, που δεν είναι άλλη από το γιατί η ΔΗΜΑΡ να συνεχίσει να μετέχει στην κυβέρνηση του κ. Σαμαρά; Τα περίφημα success story του πρωθυπουργού αποδείχτηκαν λόγια του αέρα, καθαρά επικοινωνιακού χαρακτήρα. Η Τρόικα επιμένει στις απολύσεις στο Δημόσιο, οι οποίες δεν έρχονται. Οι διάφοροι υπουργοί αρνούνται να καθίσουν στο τραπέζι με τον κ. Μανιτάκη και να ασχοληθούν με το πώς θα αντιμετωπισθεί, με τον καλύτερο και πιο ανθρώπινο δυνατό τρόπο το θέμα, θέμα το οποίο η ίδια η κυβέρνηση υπέγραψε στα πλαίσια του μνημονίου. Τα έσοδα υπολείπονται δραματικά σε σχέση με όσα είχαν προγραμματισθεί. Οι αποκρατικοποιήσεις καρκινοβατούν, τα έσοδα από τη φορολογία το ίδιο. Ο πρωθυπουργός έχει, ειδικά μετά το θέμα της ΕΡΤ, χάσει την αξιοπιστία του, ως προς την ειλικρινή του πρόθεση όχι να κυβερνήσει, αλλά να συγκυβερνήσει. Οι σημερινές αγάπες και λουλούδια ΝΔ και ΠΑΣΟΚ μόνο θλίψη και γέλιο προκαλούν.
Γι` αυτό σας λέω ότι Φώτης Κουβέλης και η ΔΗΜΑΡ καλά έκαναν και αποχώρησαν (νωρίς!) από αυτήν την κυβέρνηση, της οποίας τα success story είναι μόνο στα λόγια και η αποτυχία, δυστυχώς για τον τόπο, ουσιαστικά δεδομένη.