Διάβασα σχόλια, αναλύσεις, κουτσομπολιά, μέχρι και σενάρια κατασκοπίας, μετά την είδηση της σύλληψης του Στρος Καν στη Νέα Υόρκη. Από όλη αυτή την ιστορία, όμως, υπάρχει μία πτυχή που ελάχιστα σχολιάστηκε: η αδιαπραγμάτευτη εμπιστοσύνη από την συζυγό του, που έβγαλε αμέσως ανακοίνωση στο γαλλικό πρακτορείο για να δηλώσει: "Δεν πίστεψα ούτε για ένα δευτερόλεπτο που διατυπώθηκαν κατά του συζύγου μου. Δεν έχω καμία αμφιβολία ότι η αθωότητά του θα αποδειχτεί". Δεν ειρωνεύομαι την Αν Σενκλέρ. Της εύχομαι να έχει δίκιο. Τόση σιγουριά και εμπιστοσύνη δεν συναντάς εύκολα. Και ξεφεύγει από το πλαίσιο των παραδοσιακών αντιδράσεων από σύζυγο, όταν πληροφορηθεί - ή έστω υποψιαστεί - ότι υπάρχει πιθανότητα απιστίας. Βλέπετε η απιστία μπορεί να είναι κάτι πολύ συνηθισμένο - ακόμη και "καθημερινό" θα μπορούσε να το χαρακτηρίσει κανείς - αλλά η διαχείρισή της είναι μία εξαιρετικά σύνθετη ή και δύσκολη υπόθεση. Και νομίζω ότι η κυρία Σενκλέρ ανήκει σε ένα είδος υπό εξαφάνιση: αν ήταν να την κατατάξω κάπου, θα ήταν στην "σχολή" του "δεν θέλω να το ακούσω καν..."
Ας επιστρέψουμε στο θέμα μας, όμως. Οι μεγαλύτερες "σχολές" διαχείρισης της απιστίας είναι δύο:
	
- Η σχολή "αγάπη μου, δεν είναι αυτό που νομίζεις": είναι η χρυσή φράση - σύνθημα, που έχει ειπωθεί από τα χείλη εκατομμυρίων, κάτω από διαφορετικές συνθήκες, στις πιο απίθανες στιγμές και στα πιο απίθανα μέρη. Οι εκπρόσωποί της ακολουθούν μία απλή τακτική. Αρνούνται τα πάντα. Δεν παραδέχονται ποτέ, τίποτα, ακόμη και αν συλληφθούν επ'αυτοφώρω. Αν τους ρωτήσετε, θα σας εξηγήσουν συνοπτικά ότι δεν υπάρχει κανένας λόγος να στενοχωρείς τον/την σύζυγο/σύντροφο. Γιατί να τον πληγώσεις; Kι όσοι το έκαναν, το μετάνιωσαν. Ακόμη κι αν έλαβαν συγχώρεση, μετά τους το κοπανούσαν μέχρι να τους βγει η ψυχή. Οπότε, σου λέει, ακόμη και αν σε πετύχουν στο κρεβάτι πάνω στο κεφαλοκλείδωμα, εσύ θα σηκωθείς και θα πεις ότι σου έκαναν μασάζ γιατί πόνεσε η μέση σου. Φυσικά, τα πράγματα είναι πολύ πιο απλά αν το κατηγορητήριο βασίζεται σε απλές ενδείξεις και υποψίες. Εκεί δεν έχεις κανένα λόγο να δικαιολογηθείς. Αρνείσαι κατηγορηματικά τα πάντα, βγαίνεις από τα ρούχα σου, επιστρέφεις τις κατηγορίες και  φωνάζεις με γουρλωμένα μάτια "δεν σου δίνω το δικαίωμα", επικαλείσαι θεούς - δαίμονες - κολλητούς ως άλλοθι. Ενας γνήσιος εκπρόσωπος αυτής της σχολής ήταν ο ηρωικός Μπιλ Κλίντον. Ολη η Αμερική - και η Ασία και η Ευρώπη και βάλε - το 'χαν τούμπανο, αλλά αυτός βράχος! Εκεί! Να παριστάνει ότι έπαιζε σκάκι με τη Μόνικα Λεβίνσκι. Κι όταν τα πράγματα σκούρηναν με τις επιτροπές στη Γερουσία, ο Μπιλ πάλι βρήκε τρόπο να επαναπροσδιορίσει τη θέση του. "Ενα μπλοου-τζομπ μου κανε ρε παιδιά, δεν κάναμε δα και σεξ", είπε και αποστόμωσε τους παγκόσμιους συνωμότες. Φυσικά, ο Μπιλ είχε και διατηρεί ένα τεράστιο ελαφρυντικό, που τον κάνει αγαπημένο - τον Πρόεδρο της καρδιάς μας  - για  πάντα: είναι παντρεμένος με την Χίλαρι...    
	    
- Η σχολή "διαφάνεια στο σεξ": οι εκπρόσωποί της πρεσβεύουν την εισαγωγή της πλήρους διαφάνειας στην σεξουαλική ζωή. Σε ορισμένους αυτό συμβαίνει από μόνο του, επειδή είναι απλώς ανίκανοι να κρυφτούν. Σε άλλους επειδή δεν αντέχουν τις ενοχές τους. Υπάρχουν όμως και εκείνοι που το απολαμβάνουν. Τέτοια περίπτωση είναι ο πρωθυπουργός - επιχειρηματίας - σόουμαν - διασκεδαστής, Σίλβιο Μπερλουσκόνι. Ο άνθρωπος που θεσμοθέτησε το "μπουνγκα - μπούνγκα πάρτι" και εισήγαγε το σεξ στον πολιτικό (;) του λόγο. Κι επειδή αντιλαμβάνεται ότι κανείς δεν του δίνει σημασία (για τον πολιτικό του λόγο) πληρώνει μοντέλες και callgirls για να τον ακούνε. Πόσο θα υπέφεραν... Στα ανέκδοτα, αντίθετα, ο Μπερλουσκόνι είναι γνήσιο ταλέντο. Βγαίνει σε πολιτικές συγκεντρώσεις και περιγράφει τις περιπέτειές του, σα να είναι πρωταγωνιστής σε μεσημεριανάδικο. Μιλά για τον εαυτό του σε τρίτο πρόσωπο και επιβεβαιώνει σχεδόν τα πάντα - δηλαδή, εκτός από αυτά που του απαγορεύουν οι δικηγόροι του. Ο Σίλβιο είναι αυτό που λέμε "καθρέφτης". Τον βλέπεις μια φορά και μετά, ό,τι κι αν ακούσεις, δεν σε εκπλήσσει. Ένας θρύλος. Φυσικά, αυτό το μοντέλο το έχτισε σιγά - σιγά και του στοίχισε μερικά εκατομμύρια σε διατροφές στην πρώην σύζυγο. Αλλά για τον Σίλβιο, το χρήμα αποτελεί εργαλείο και ταυτόχρονα παράμετρο της σχέσης του με την γυναίκα. Είναι αυτό κανονικό; Όχι απαραίτητα, αλλά ..."you cannot teach an old dog new tricks". Πολλοί (και ίσως ακόμη περισσότερες) θα με κατακρίνουν για την κατανόηση και την όχι και τόσο συγκεκαλυμένη συμπάθειά  μου προς τον Μπερλουσκόνι. Το καταλαβαίνω. Αλλά θέλω να σας πω ότι υπάρχουν και χειρότερα πράγματα από τον κυνισμό και την εγωπάθεια του Σίλβιο. Ακόμη και από την απροκάλυπτη φαλλοκρατική συμπεριφορά ενός πρωθυπουργού, που επιμένει να βάφει το μαλλί, επειδή κανένας από όσους τον περιστοιχίζουν δεν τολμά να του πει πόσο αστεία κάνει την εμφάνισή του. Στο τέλος - τέλος, ο Σίλβιο σε κάνει και να γελάς, αυθόρμητα...
 