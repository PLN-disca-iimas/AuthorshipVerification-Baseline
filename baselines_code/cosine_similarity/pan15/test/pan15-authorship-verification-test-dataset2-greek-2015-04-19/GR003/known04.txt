Ας υποθέσουμε ότι γινόντουσαν εκλογές στη μαγική Τιτιπία, όπου το εκλογικό σώμα θα καλείτο να αποφασίσει ποια θεωρία εξηγεί την κίνηση των αντικειμένων στον χώρο. Άλλα κόμματα θα πρόβαλαν την άποψη ότι η κίνηση εξηγείται από τη «φυσική» τάση των σωμάτων να επιστρέφουν στην αρχική τους θέση, άλλα από συνωμοσίες «σκοτεινών δυνάμεων», άλλα από τη διάθεση του Θεού να παίζει Λέγκο, κ.λπ. Όμως κανένα από τα κόμματα δεν θα προέβαλε τη θεωρία της βαρύτητας στο πρόγραμμά του.
Αντιμετωπίζοντας, λοιπόν, τις εκλογές στην Τιτιπία δεν θα διαπιστώναμε ότι παρουσιάζουν κάποιο πρόβλημα; Δεν θα θεωρούσαμε ότι το πολιτικό σύστημα της Τιτιπίας παρουσιάζει κάποιο πρόβλημα στον βαθμό που κανένα κόμμα δεν προβάλλει τη θεωρία της βαρύτητας; Όχι διότι η θεωρία της βαρύτητας είναι κατ' ανάγκη η σωστή (προσωπικά προτιμώ τη θεωρία των «σκοτεινών δυνάμεων»), αλλά διότι τέλος πάντων αποτελεί αντικειμενικά μία ορθολογική επιλογή την οποία ασπάζεται ένας σημαντικός αριθμός ειδημόνων.
Αφήνοντας τώρα τη φανταστική Τιτιπία και μεταφερόμενοι στην Ελλάδα και την Ευρώπη:
Αν κανείς έκανε μια διεθνή δημοσκόπηση μεταξύ των πιο γνωστών οικονομολόγων, χρηματοοικονομικών αναλυτών, μάνατζερς funds, κ.λπ., ένας μεγάλος αριθμός -αν όχι η πλειοψηφία- θα πρότεινε ως την καλύτερη λύση για τα προβλήματα που αντιμετωπίζει η Ελλάδα (και η Ε.Ε.) το ακόλουθο πακέτο:
Α) Συντεταγμένη έξοδο της Ελλάδας από την ευρωζώνη για τουλάχιστον μία πενταετία.
Β) Δραχμοποίηση όλου ή μέρους του χρέους, στο πλαίσιο ενός ευρύτερου διακανονισμού με τους πιστωτές -ή διαγραφή του τμήματος του χρέους που θα ισοδυναμεί με την υποτίμηση της δραχμής.
Γ) Εμβάθυνση και επιτάχυνση των δομικών μεταρρυθμίσεων.
Δ) Δραματική μείωση της φορολογίας και των κρατικών δαπανών.
Ε) Ανεξάρτητη Τράπεζα Ελλάδας.
Η λύση αυτή δεν είναι κατ' ανάγκη ορθή. Όμως είναι ένα πακέτο που θα συνυπέγραφε η πλειονότητα (ή ένα μεγάλο μέρος) των ειδημόνων σε παγκόσμιο επίπεδο -μεταξύ των οποίων περιλαμβάνονται παρεμπιπτόντως και αρκετοί νομπελίστες.
Αν, λοιπόν, οι δημοκρατικές διαδικασίες στην Ελλάδα πράγματι οδηγούσαν σε επιλογές μεταξύ ορθολογικών προτάσεων, τότε θα έπρεπε να υπάρχει ένα, τουλάχιστον, κόμμα που θα υιοθετούσε αυτό το πακέτο. Όμως αυτό δεν ισχύει. Υπάρχουν κόμματα, όπως το ΚΚΕ, που υιοθετούν την (άτακτη) έξοδο από το ευρώ αλλά κανένα από τα άλλα μέτρα, κόμματα, όπως οι Γέφυρες, που αρνούνται την έξοδο από το ευρώ και υιοθετούν τα υπόλοιπα μέτρα και κόμματα, όπως η Ν.Δ., ο ΣΥΡΙΖΑ και η Ελιά, που στην ουσία δεν υιοθετούν καμία από τις παραπάνω προτάσεις του πακέτου.
Με άλλα λόγια, στην Ελλάδα, όπως και στην Τιτιπία, οι πολιτικές διαδικασίες παρουσιάζουν ένα σοβαρό πρόβλημα όταν στους εκλογείς δεν δίνεται η δυνατότητα της επιλογής ενός προγράμματος, το οποίο ίσως να μην είναι κατ' ανάγκη σωστό, αλλά είναι οπωσδήποτε αποδεκτό μεταξύ ενός μεγάλου μέρους -αν όχι της πλειοψηφίας- της διεθνούς κοινότητας των ειδημόνων.
Οι επιλογές που έχουν οι πολίτες στην Ελλάδα σήμερα, είναι μεταξύ κομμάτων, τα προγράμματα των οποίων στην καλύτερη περίπτωση διαφαλίζουν μια ετήσια αύξηση του ΑΕΠ μεταξύ 0,3% και 0,5%, και κομμάτων, των οποίων τα πακέτα οδηγούν σε παραιτέρω μείωση του ΑΕΠ.
Κανένα από τα δύο πακέτα προγραμμάτων δεν πρόκειται, ούτε κατά διάνοια, να πετύχει τα ποσοστά 6% -7% ετήσιας αύξησης του ΑΕΠ, που απαιτούνται για να μειωθεί σημαντικά στο προβλεπτό μέλλον η ανεργία στη χώρα.
Έχουμε λοιπόν επιλογές;