Επί δεκαετίες η χώρα αναζητεί επενδύσεις. Για να γίνει αυτό πρέπει -εκτός άλλων- να προσφέρει ένα ελάχιστο νομικό πλαίσιο, απλό και σταθερό που να εξασφαλίζει απλές, διαφανείς και γρήγορες διαδικασίες, που το κράτος -όταν χρειάζεται- θα εφαρμόζει για να χορηγεί -όπου υπάρχει ανάγκη- τις άδειες και να γίνει η δουλειά. Αν κι η υλοποίηση της απλής αυτής αλήθειας έχει επανειλημμένως εξαγγελθεί, ωστόσο έως σήμερα παραμένει άφθαστος, στοιχειωμένος στόχος.
Η ταχύτητα στη σύσταση των εταιρειών κι η καθιέρωση ενιαίου και λειτουργικού συστήματος εμπορικής δημοσιότητας είναι δύο από τα στοιχεία(*) που όχι μόνο οι ξένοι υποψήφιοι εξετάζουν για να έλθουν να επενδύσουν, αλλά κι οι υπόλοιποι ιθαγενείς αναζητούν ματαίως. Μολονότι όλοι αναγνωρίζουν θεωρητικά τη σημασία των παραπάνω χρειάσθηκαν πολλά πολλά χρόνια για να υλοποιηθεί  το Γενικό Εμπορικό Μητρώο (Γ.Ε.ΜΗ.). Το 2005 ψηφίσθηκε με καθυστέρηση δεκαετιών ο νόμος, το 2010 τροποποιήθηκε και πρόσφατα άρχισε να εφαρμόζεται (θα δούμε στη συνέχεια, πώς) η περιβόητη «Υπηρεσία Μίας Στάσης»(**), φιλόδοξη επιδίωξη του νόμου της κ. Κατσέλη.
Το σχέδιο αυτό χαιρετίσθηκε ως αναγκαίο βήμα εκσυγχρονισμού και προσαρμογής της οικονομίας στις συνθήκες του 21ου αιώνα κι όλοι ανέμεναν την εφαρμογή του, που ξεκίνησε την 4.4.11. Υπουργείο, Συμβολαιογράφοι, Επιμελητήρια, Δικηγόροι και κάθε άλλος εμπλεκόμενος δούλεψαν πολύ για να είναι έτοιμοι να υλοποιήσουν τη νέα διαδικασία και γνωρίζω, πως αρκετοί από αυτούς συναισθάνονταν και την ιστορικότητα της στιγμής.
Τις προσπάθειες αυτές δείχνουν εκ τους αποτελέσματος να μη συμμερίζονται κάποιοι από αυτούς που ερμηνεύουν κι εφαρμόζουν το νέο σύστημα. Παρά το γεγονός, ότι δεν μπορούσε να είναι σαφέστερος ο στόχος που εξυπηρετεί ο νόμος (Απλοποίηση διαδικασιών σύστασης εταιρειών, είναι εξάλλου ο τίτλος του) δίνονται στους αρμόδιους οδηγίες που έρχονται σε εξώφθαλμη αντίθεση προς το σκοπό του. Να ένα τρανταχτό παράδειγμα:
Ανώνυμη εταιρεία που λειτουργεί επί 3 χρόνια με περισσότερους από 40 μετόχους  αποφάσισε να συστήσει ΕΠΕ, της οποίας θα ήταν κι ο μοναδικός εταίρος. Το σχέδιο καταστατικού συντάχθηκε από το δικηγόρο, εγκρίθηκε από το ΔΣ της ΑΕ και προωθήθηκε στο συμβολαιογράφο (εν προκειμένω Υπηρεσία Μίας Στάσης) για τα περαιτέρω. Η επικοινωνία του τελευταίου με το δικηγόρο ήταν συνεχής, καθόσον κάθε ώρα υπήρχε και μια καινούργια εγκύκλιος, οδηγία, σύσταση, διευκρίνιση κλπ που έπρεπε να συζητήσουν και μερικές φορές ανέτρεπε όχι μόνο τις προηγούμενες και το νόμο, αλλά και την απλή -απλούστατη- λογική. Ενώ, λοιπόν, είχε ξεκινήσει η προετοιμασία για την υπογραφή του συμβολαίου, η ΑΕ ήταν ενήμερη φορολογικά κι ασφαλιστικά, είχαν υπογραφεί οι σχετικές υπεύθυνες δηλώσεις και προχωρούσαν όλα, ας πούμε, κανονικά, τους ήρθε κατακέφαλα η τελευταία οδηγία του Γ.Ε.ΜΗ:
«Οταν συμμετέχει νομικό πρόσωπο (εταιρεία) στη νέα εταιρεία που συστήνεται, (πρέπει να) ζητείται ασφαλιστική ενημερότητα για τους μετόχους της εταιρείας που συμμετέχει, εφόσον κι αυτοί είναι φυσικά πρόσωπα». Χρειάζονται, δηλαδή, πάνω από 40 (όσοι κι οι μέτοχοι της ΑΕ) ασφαλιστικές ενημερότητες. Μολονότι υπάρχουν νόμιμες και δόκιμες λύσεις(***) για να καλυφθεί επί της ουσίας το ζήτημα, κάποιοι αποφασίζουν, επινοούν κι επιβάλλουν  εντελώς ακραίες ερμηνείες, δημιουργώντας ανυπέρβλητα κι αμφίβολης νομιμότητας εμπόδια στη σύσταση εταιρειών από εταιρείες. Φαντάζεσθε τί σημαίνει η προκριθείσα οδηγία για μια εισηγμένη εταιρεία (καωι όχι την Εθνική Τράπεζα) με 10.000 μετόχους, που θα θελήσει (η δύσμοιρη) να συστήσει άλλη εταιρεία;
Η ηγεσία του υπουργείου (αλλά κι ο υπουργός προσωπικώς) πρέπει άμεσα να επιληφθούν και να βοηθήσουν τις υπηρεσίες, ώστε με τη σειρά τους να στηρίξουν τη γρήγορη κι αποτελεσματική εφαρμογή του νόμου. Κι αυτό δεν γίνεται με τέτοιες ακραίες ερμηνείες, που τα βάζουν καταφανώς με τη λογική κι αποθαρρύνουν κάθε επιχειρηματική πρωτοβουλία.   

(*) Αλλα είναι η τήρηση των νόμων κι η αποτελεσματική δημόσια διοίκηση
(**) Τα φυσικά ή νομικά πρόσωπα που είναι αρμόδια για την έναρξη, διεκπεραίωση κι ολοκλήρωση των διαδικασιών σύστασης εταιρειών (ΟΕ, ΕΕ, ΕΠΕ κι ΑΕ). Για τους 2 πρώτους τύπους εταιρειών αρμόδιες είναι οι υπηρεσίες του Γ.Ε.ΜΗ. ενώ για ΕΠΕ κι ΑΕ ο συμβολαιογράφος που συντάσσει το συμβόλαιο σύστασης. 
(***) Μία αναφέρεται και σε ad hoc υπουργική απόφαση