Ο Πρόεδρος του Ολυμπιακού, γνωστός εφοπλιστής κ. Μαρινάκης, αποφάσισε να ασχοληθεί με τη δημαρχία του Πειραιά, χωρίς να γίνει εκείνος δήμαρχος, αλλά βάζοντας μπροστά έναν υπάλληλό του, τον κ. Μώραλη. Όπως δηλαδή φαντάζομαι κάνει και με το αυτοκίνητό του, που όταν είναι λερωμένο θα δίνει το κλειδί σε κάποιον του γραφείου του να του το πάει για πλύσιμο, θα δώσει στον καλό υπάλληλο κ. Μώραλη και το κλειδί του δημαρχιακού μεγάρου, όταν με το καλό κερδίσει το ψηφοδέλτιό του στις εκλογές. Μαρινάκης, ίσως Σωκράτης Κόκκαλης, μάλλον και Πέτρος Κόκκαλης θα είναι υποψήφιοι δημοτικοί σύμβουλοι. Εννοείται πως δεν υπάρχει περίπτωση να μην εκλεγούν από τους ευγνώμονες Πειραιώτες και σίγουρα θα τους χάσουν οι γυναίκες τους, αφού όλο στα δημοτικά συμβούλια θα είναι και για τον δήμο θα τρέχουν.
Φαντάζομαι κάθε κάτοικος Πειραιά θα έχει ανατριχιάσει μαθαίνοντας τα μεγάλα αυτά νέα. Ο Ολυμπιακός φαίνεται πως τα παίρνει όλα αυτή τη χρονιά, και δίκαια ένα μεγάλο 7 θα πρέπει μετά τις 25 Μαΐου, αν όλα πάνε όπως τα έχει σκεφθεί ο νέος Μπερλουσκόνι, να βρει μια καλή θέση στην πρόσοψη του δημαρχιακού μεγάρου. Διότι θα αποδειχθεί, αν συμβούν τα παραπάνω, ότι για την πλειοψηφία των κατοίκων του Πειραιά πάνω απ` όλα εκεί κάτω είναι οπαδοί. Τι Φασούλας, τι Μώραλης. Άμα το θέλει η ομάδα, και ο Πειραιάς θα βαφτεί επιτέλους κόκκινος, έστω και με εφοπλιστική μπογιά. Οι ψηφοφόροι, πάντως, ψηφίζοντας ποδοσφαιρικά θα πρέπει να μην λάβουν υπ' όψη τους ότι:
Ο κ. Μώραλης, 47 ετών σήμερα, με τη βοήθεια του κ. Μαρινάκη έχει εκλεγεί πρόεδρος του Συνεταιρισμού των σωματείων της Α` Εθνικής (Λίγκα τη λένε όσοι δεν ενδιαφέρονται για τα ελληνικά τους). Αυτή τη χρονιά τα έκανε, κατά προσωπική εκτίμηση, μούσκεμα, αν κρίνουμε από τον ορυμαγδό και τα παράπονα που ακολουθούσαν τα βράδια της Κυριακής μετά τους αγώνες, και κυρίως την απαξίωση του εμπορικού προϊόντος «ποδόσφαιρο» (σε άλλες χώρες βγάζουν τρελά λεφτά από το ίδιο προϊόν), που την ένιωσε κάπως και ο συνδρομητικός τηλεοπτικός δίαυλος (6.3% μείωση των εσόδων στο εννεάμηνο, εδώ), με μέτοχο από το Νοέμβριο του 2013 και τον κ. Μαρινάκη.
Ο κ. Μώραλης είναι ένας καλός και ευέλικτος υπάλληλος, πιστός στον εκάστοτε πρόεδρο του Ολυμπιακού. Με πρόεδρο τον κ. Κόκκαλη όταν ο εχθρός λεγόταν «Μαρινάκης», ο κ. Μώραλης ξεσπάθωνε εναντίον του εχθρού. Όταν έγινε πρόεδρος ο «εχθρός», ο κ. Μώραλης ήταν χωρίς δισταγμό πάλι με τον (νέο πλέον) πρόεδρο. Φαντάζομαι πως θα του είναι και ένας πιστός δήμαρχος.
Πώς θα είναι σαν πολιτικός ο κ. Μώραλης; Όντας γιός ενός παλαιού και διακεκριμένου στελέχους του ΠΑΣΟΚ, του πρώην Υπουργού Παιδείας, Πέτρου Μώραλη, που δεν είναι πλέον στη ζωή, έκανε την εξής παράδοξη δήλωση: «για τη σημερινή εικόνα της χώρας φταίνε άνθρωποι που ήταν για πολλά χρόνια στην πολιτική».
Στη δεκαετία του `90 είχε πάλι αναμειχθεί στην πολιτική, χωρίς κάποιο θετικό αποτέλεσμα.
Πώς ήταν σαν υπάλληλος του Ολυμπιακού (είναι ακόμη αντιπρόεδρος); Κάποτε είχε αναλάβει την επαφή με τους οπαδούς της ομάδας. Έγινε τόσο καλή δουλειά που εμφανίστηκαν έως και ναζιστικές συμπεριφορές στην ερυθρόλευκη εξέδρα, με αποκορύφωμα την τιμωρία της ομάδας από την UEFA (χωρίς η ομάδα κάποια φορά να καταδικάσει τα όσα γινόταν και λεγόταν στην εξέδρα με κάποια ανακοίνωση).
Άραγε τι να σκέπτονται εκεί στον «Σύλλογο των Επιστημόνων Οπαδών του Ολυμπιακού», που περιλαμβάνει και διάφορους καθηγητές ΑΕΙ, συγγραφείς, διανοουμένους, που δηλώνουν Μαρξιστές, Σύριζες κ.λπ., για τον νέο-ιμπεριαλισμό, αυτόν της αγαπημένης τους ομάδας;
Δεχόμαστε ότι ο Ολυμπιακός είναι μια επιτυχημένη επιχείρηση. Πιστεύουν οι ψηφοφόροι του Πειραιά ότι έτσι ώωωωωπ θα ευτυχήσει και θα πάει καλά και ο δήμος τους; (μήπως εφευρεθούν πέναλτι και στην Τοπική Αυτοδιοίκηση;).
Πιστεύουν στις ικανότητες του «Θείου»; Μα αυτός έχει τώρα άλλους πονοκεφάλους, ακόμη και οι (άλλοτε) πιο δυνατές εταιρείες του, άρχισαν να παρουσιάζουν ελλείμματα, στις βάρκες αν κουνιούνται και στα βοτσαλάκια θα είναι ο νους του;
Αν πάει και ο γιος για Σύμβουλος μήπως να θυμηθούμε ότι ο ίδιος ο μπαμπάς του τον απέπεμψε πριν χρόνια γιατί δεν το πήγαινε, κατά τη γνώμη του, καλά το καράβι της ομάδας; Έμαθε από τότε;
Δεν έχω σε ιδιαίτερη εκτίμηση και τους άλλους που διεκδικούν τη δημαρχία ενός ταλαίπωρου αλλά μεγάλου δήμου, όμως αυτή η κίνηση «θα σας δείξω τη δύναμή μου», που στοχεύει κατευθείαν τους χθεσινούς συνοδοιπόρους του οργισμένου Βαγγέλη, γιατί ο δήμαρχος τόλμησε και έβαλε στην παρέα του και άλλον λεφτά, είναι αξιοθρήνητη έως και παιδική. Και το κυριότερο. Ούτε από τον πρόεδρο του Ολυμπιακού έχει μείνει στη μνήμη μας  κάποια ψύχραιμη συμπεριφορά τα προηγούμενα χρόνια, ούτε είδαμε να αναδεικνύεται δίπλα του κάποιος που να πεις ε, αυτός τουλάχιστον είναι μυαλωμένος και αξιοπρόσεκτος.
Ο Πειραιάς είναι μεγάλο καράβι και δεν σηκώνει τέτοιου είδους πλάκες. Ελπίζω ούτε και οι δημότες του.
(*Τον Πανθρακικό υποστηρίζω, για να μην ψάχνετε ποιας ομάδας τα συμφέροντα υπηρετώ)