"Ποιον κρίνετε καταλληλότερο για πρωθυπουργό;" . Η ερώτηση περιλαμβάνεται σε όλες τις δημοσκοπήσεις. Στην Ελλάδα εννοείται, γιατί δεν νομίζω πως υπάρχει άλλη χώρα με τα χαρακτηριστικά της δικής μας κοινοβουλευτικής Δημοκρατίας (Προεδρευομένη), όπου εκτός από την πρόθεση ψήφου μπαίνει και ερώτημα για την πρωθυπουργική καταλληλότητα. Δεν ξέρω γιατί συμβαίνει αυτό, δεν ξέρω γιατί και σε αυτό πρωτοτυπούμε ως χώρα. Εκείνο που ξέρω ειναι πως ορισμένα μέσα ενημέρωσης και αρκετοί πολιτικοί, χρησιμοποιούν την ερώτηση για να προσαρμόσουν τα αποτελέσματα μιας δημοσκόπησης στις δικές τους αλήθειες.
 Τη Δευτέρα το βράδυ, το Mega, παρουσίασε μια ακόμα δημοσκόπηση στην οποία καταγραφόταν πως η επιρροή Ν.Δ. και ΣΥΡΙΖΑ στην κοινωνία (η πρόθεση ψήφου, δηλαδή), είναι περίπου η ίδια. Φυσικά, δεν απουσίαζε και η ερώτηση για το ποιον κρίνουν καταλληλότερο για πρωθυπουργό, ανάμεσα στους Σαμαρά και Τσίπρα. Ο νυν πρωθυπουργός συγκέντρωσε ποσοστό αποδοχής 46% και ο Α.Τσίπρας 23,5%. Μάλιστα, όπως επεσήμανε ο εκλογολόγος, ο κ. Σαμαράς διατηρεί το ίδιο ποσοστό συγκριτικά με ανάλογη μέτρηση του περασμένου Φεβρουαρίου, ενώ το ποσοστό Τσίπρα υποχώρησε κατά περίπου 4 μονάδες.                      
Την επομένη της δημοσκόπησης, τα φιλικά προς τη Ν.Δ. μέσα ενημέρωσης, υπογράμμιζαν με έμφαση την "πρωθυπουργική καταλληλότητα" του κ. Σαμαρά. Τα προσκείμενα στον ΣΥΡΙΖΑ σε μια ένδειξη αμηχανίας... ξέχασαν να αναφέρουν αυτή την παράμετρο. Τα περισσότερα, τουλάχιστον. Ανάλογη ήταν και η στάση μερίδας πολιτικών των δυο κομμάτων που κλήθηκαν να σχολιάσουν τη δημοσκόπηση.
                        
Νομίζω πως όλα αυτά δεν έχουν κανένα ουσιαστικό νόημα. Εκτός από την εξυπηρέτηση κάποιων ξεπερασμένων κομματικών σκοπιμοτήτων και τη δημιουργία κάποιων εντυπώσεων που όμως εύκολα μπορούν ν' αλλάξουν. Το παρελθόν έχει δείξει πολλές φορές πως ο προεκλογικά "καταλληλότερος πρωθυπουργός", στις εκλογές κρινόταν ως ο καταλληλότερος για αρχηγός της αξιωματικής αντιπολίτευσης!
                    
Τα παραδείγματα, πολλά. Τον Σεπτέμβριο του 2009, το ΠΑΣΟΚ είχε προβάδισμα 6 ποσοστιαίων μονάδων από τη Ν.Δ., ωστόσο "καταλληλότερος" κρινόταν ο Κ. Καραμανλής και όχι ο Γ. Παπανδρέου που τις κέρδισε. (Ανεξάρτητα αν, εκ του αποτελέσματος, αποδείχτηκε η ακαταλληλότητα και των δυο). Κάτι ανάλογο, είχε συμβεί και στην προεκλογική περίοδο του 2004, με πρωταγωνιστή τότε τον Κ. Σημίτη. Οχι μόνο λίγες ημέρες πριν από τις εκλογές, αλλά σχεδόν για τέσσερα ολόκληρα χρόνια, ο Κ. Σημίτης κρινόταν στις δημοσκοπήσεις ως "καταλληλότερος πρωθυπουργός", αν και η Ν.Δ. προηγείτο σταθερά στην πρόθεση ψήφου. Είναι ενδεικτικό μάλιστα, πως από τις 26 δημοσκοπήσεις που διενεργήθηκαν, από το 2001 έως το 2004, ο Κ. Σημίτης και μετά ο Γ. Παπανδρέου, προηγούνταν του Κ. Καραμανλή στις 23! Τις εκλογές, ωστόσο, κέρδισε η Ν.Δ.
                      
Ειδικός δεν είμαι, ωστόσο έχω την εντύπωση πως η ερώτηση περί "πρωθυπουργικής καταλληλότητας", εκτός από τον πρόσκαιρο εντυπωσιασμό που προσφέρει, είναι και επιστημονικα μάλλον μια λάθος ερώτηση. Είναι σαν να επιδιώκεις τη σύγκριση για δυο ανόμοια πράγματα. Να επιλέξεις ανάμεσα σε κάποιον που ήδη κάνει μια δουλειά και σε κάποιον που φιλοδοξεί να την κάνει...