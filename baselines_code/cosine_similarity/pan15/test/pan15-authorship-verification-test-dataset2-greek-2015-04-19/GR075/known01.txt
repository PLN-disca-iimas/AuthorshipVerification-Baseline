Κοίτα να δεις ένα πράγμα, ρε φίλε. Όσοι καλούνται να περάσουν από τον εισαγγελέα «δια υπόθεσίν τους», βρίσκουν ότι είναι αμαρτία και άδικο, καθόσον αυτοί τα είχαν κάνει ωραία και όμορφα και κατά πώς ορίζει ο νόμος και οι προφήτες. Και τότε γιατί, ρε μάγκα, ολόκληρος ανακριτής -που ξεστραβώθηκε με τη χαρτούρα που είχε η υπόθεσή σου- κατέληξε να σε τυλίξει σε μια κόλλα χαρτί; Του περίσσευε το χαρτί και δεν είχε τι να το κάνει, ή γνωριζόσασταν και από χθες και σου τα είχε κρατημένα; «Αστείον ποσόν» που έλεγε και η μακαρίτισσα η Γεωργία Βασιλειάδου.
Λοιπόν, αυτός ο Ρόντος, μπορεί να του λένε ότι δεν τα μιλάει καλά τα ελληνικά, αλλά στα ελληνικά χούγια μια χαρά προσαρμόσθηκε. Και το μόνο που βρήκε να πει μόλις τον έβαλαν οι ανακριτές στον γάιδαρο καβάλα, ήταν ότι αυτός δεν ξέρει τίποτε για το έγκλημα. Το πλαίσιο που βρήκε εφάρμοζε, ας όψονται εκείνοι που τους φώναζε να το αλλάξουν και δεν το έκαναν. Δηλονότι -που έλεγε και ο Γιώργος Μιχαλακόπουλος στην ταινία «Ένας ιππότης για τη Βασούλα»- δεν φέρει καμία ευθύνη και αδίκως τον έριξαν στα σκυλιά. 
Δεν είναι πλάκα. Δήλωσε στο «Έθνος» όταν τον ρώτησαν ότι «ακολούθησε πιστά τη διαδικασία που προβλεπόταν» και επειδή ήξερε ότι «το θεσμικό πλαίσιο ήταν προβληματικό και ελλιπές», ο ίδιος «επανειλημμένα είχε θέσει το θέμα της αλλαγής του χωρίς όμως να βρει ανταπόκριση». Ούτως ειπείν, που θα έλεγε κι ο Τσιφόρος, έτσι και είχε βρει ανταπόκριση πρόβλημα ουδέν. Άρα να μην του καταγίνονται
Αλλά για μισό, που λένε και οι πιτσιρικάδες. Σε ποιον το είχε θέσει και δεν βρήκε ανταπόκριση; Σε ποιον είπε «κοίτα, μεγάλε, το πλαίσιο δεν είναι εντάξει και θα βρούμε κανένα μπελά» και αυτός του είπε «Παράτα μας, ρε Ρόντο, με τα πλαίσια».
Γιατί ο Γ. Παπανδρέου στο Ζάππειο -όπου δίδαξε λύσεις για την ελληνική, την ευρωπαϊκή και την παγκόσμια κατάσταση- αλλιώς τα είπε. Όπως αλλιώς τα έλεγε και η ανακοίνωση του γραφείου του - με την οποία σαν τον κρεμάει στο τσιγκέλι τον εν λόγω Ρόντο, αλλά και τον Θ. Πάγκαλο ως προκάτοχό του. Με δυο λόγια: όταν ήταν υπουργός Εξωτερικών «με δική του πρωτοβουλία, τέθηκε τέλος στο καθεστώς που αξιολογούσε τις ΜΚΟ χωρίς καθορισμένα κριτήρια και ανοιχτές διαδικασίες» . Και ότι έφτιαξε με τα χεράκια του συστήματα ελέγξου και διαφάνειας, όπως έκανε παντού και πάντα άλλωστε και γι' αυτό να μην του κολλάνε. Για να το λέει το πιστεύει ο χριστιανός. 
Αλλά ποιος εκθέτει τον άλλον; Από πλευράς Παπανδρέου το πλαίσιο μια χαρά ήταν και δεν μπάζει από εκεί η υπόθεση των ΜΚΟ. Πώς λοιπόν τον διαψεύδει ο κυρ Ρόντος; Γιατί ενώ ο Παπανδρέου είναι σπαθί ότι έφτιαξε το ρημάδι το πλαίσιο ελέγχου και τα ρέστα, και το 'κανε σιθρού και σούπερ-ντούπερ, ο άνθρωπός του μας τσαμπουνάει ότι οι διαδικασίες ήταν προβληματικές και δεν τον άκουγαν που τους έλεγε να τις αλλάξουν; Σε ποιον το έλεγε και ποιος δεν τον άκουγε. Ήταν ή δεν ήταν εντάξει το νομικό πλαίσιο, ρε καρντάσηδες; Δεν μπορεί και να ήταν και να μην ήταν.

Άλλωστε, ποιο πλαίσιο, μάστορα; Σε κατηγόρησε κανένας για το πλαίσιο; Άλλο λένε οι ανακριτές και οι χωροφυλάκοι που έψαξαν το πάπλωμα: ότι ένας τύπος του συστήματος, έπαιρνε μάτσα τα πεντοχίλιαρα για να ξεριζώνει νάρκες στη Βοσνία και αλλού -κοίτα να δεις δουλειά που βρήκαμε να κάνουμε- και ανάθεμα και αν έδινε λογαριασμό σε κανέναν.
Άλλα λένε επίσης τα πορίσματα της Βουλής, τα πολιτικά κόμματα και η δημοσιογραφική έρευνα: ότι τα λεφτά για τις ΜΚΟ δίνονταν στον γάμο του Καραγκιόζη -σε κάτι κολλητούς, κάτι μυστήριους και κάτι αλαφροΐσκιωτους. Και αλλά λέει και ο Ρακιτζής: ανάθεμα και αν ήξερε κανέναν ποιος έδινε και ποιος έπαιρνε και γιατί έπαιρνε και τι τα έκανε αφού τα έπαιρνε. Άλλα προκύπτουν «από τα γεγονότα και τας περιγραφάς» που έλεγε κι ο Χατζηχρήστος, τον «Ηλία του 16ου».
Διότι καλές και άγιες είναι οι ΜΚΟ, σύντροφοι, αλλά καλύτερο και αγιότερο το δημόσιο χρήμα, εδώ που τα λέμε. Και το λιγότερο που οφείλει όποιος το ενθυλακώνει να δίνει λογαριασμό σ' αυτόν που ιδρώνει για να το βγάλει για το πάρεις, κύριε ΜΚΟ, και να κάνεις τα δικά σου. Να τα κάνεις αν είναι για καλό, αλλά να μην ξέρουμε και τι πληρώνουμε - ή ποιον πληρώνουμε; Και από πότε η «κοινωνία των πολιτών», μπορεί να υποκαθίσταται από την «κοινωνία των κολλητών», που έγραφε κάποτε ο Πέτρος Ευθυμίου; Με ποια λογική η «ανθρωπιστική βοήθεια» μπορεί να μην υπόκειται στους κανόνες της ελληνικής νομοθεσίας;
Εν πάση περιπτώσει, μην το κάνουμε λαϊκό δικαστήριο. Αλλά μην τρελαθούμε κιόλας. Δουλειά του κάθε Ρόντου - ου μην αλλά και των πολιτικών προϊσταμένων του - ήταν να τα ξεψαχνίζουν τα πράγματα προτού δώσουν τα όβολα και μετά να τα δίνουν ή, έστω, αφού να έδωσαν να τσεκάρουν πού στο διάολο πήγαν. Και να κρατάνε τα βιβλία τους όμορφα και τακτικά για να μην μπορεί να τους τη βγει κανένας εισαγγελέας. Τα έκαναν αυτά; Αν τα έκαναν γιατί τους τραβολογάνε; Και σε τελευταία ανάλυση τι σόι νοοτροπία διοίκησης είναι αυτή που γράφει στην ούγια "δεν φταίω εγώ αν κάποιοι τα έφαγαν". Μα για να τα φάνε τα πήραν, ρε κουμπάρε. Κι εσένα γιατί σε βάλαμε εκεί, για να κανείς τον τροχονόμο;