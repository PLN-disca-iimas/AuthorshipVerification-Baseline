Όταν ακούτε «Βουλιαγμένη», το μυαλό των περισσοτέρων πηγαίνει στις καλοκαιρινές αποδράσεις και στον Λουκιανό Κηλαηδόνη. Μπάνιο και μετά σουβλάκι και παγωτό στην πλατεία. Μπορεί κάποιοι πιο ρομαντικοί ή κάποιοι που τους επισκέφτηκαν τα αρθριτικά, να φέρνουν στο μυαλό τους και την ομώνυμη λίμνη.
Ίσως δεν το ξέρετε, αλλά εκτός από θάλασσα και πράσινο η Βουλιαγμένη των 5-6 χιλιάδων ψυχών έχει κι ένα από τα πιο σύγχρονα σωματεία στην Ευρώπη, στον χώρο του ναυταθλητισμού: Τον Ναυτικό Όμιλο Βουλιαγμένης ή, αλλιώς, τον «Όμιλο», όπως τον λέμε οι συγχωριανοί. Ίσως τον ξέρετε όσοι ασχολείστε με τα αθλητικά από τις επιτυχίες του στο πόλο, όμως ο Όμιλος είναι κάτι μεγαλύτερο.
Μετά από 35 χρόνια που έχω ζήσει τον όμιλο (τα 25 ως αθλητής και τα 10 ως γονιός αθλητών) κατάλαβα ότι στην Ελλάδα κάποια πράγματα μπορούν να κτιστούν κομμάτι-κομμάτι, σε πείσμα των καιρών. Από τα «πέτρινα χρόνια» που πηγαίναμε σαν τσιγγάνοι από δω κι από κει για προπόνηση (μέχρι και στη λίμνη της Βουλιαγμένης είχαμε βάλει τέρματα για προπόνηση), μέχρι τα μεγαλεία του 2004. Από τα 15-20 παιδιά που ασχολούμασταν τότε με το πόλο (και ανάλογα σε κολύμβηση, σκι, ιστιοπλοΐα) στα 1.000 παιδιά που αθλούνται σήμερα, απ` όλη την Αττική.
Αν περάσει κανείς ένα χειμωνιάτικο απόγευμα από τη Βουλιαγμένη αποκλείεται να μη δει τα φώτα της πισίνας-κυψέλης αναμμένα. Ίσως η μοναδική ένδειξη ζωής τα χειμωνιάτικα, σκοτεινά απογεύματα στην πόλη μας. Τώρα όμως που έφτασε το καλοκαίρι, όσοι περάσετε κοντά από τον Όμιλο τις καθημερινές, θα ακούσετε τα τιτιβίσματα των μικρών αθλητών/αθλητριών από τα camp και τις σχολές. Με το που κλείνουν τα σχολεία ο Όμιλος γεμίζει τα πρωινά με παιδιά που κάνουν τα πρώτα τους βήματα δοκιμάζοντας όλα τα ναυταθλητικά σπορ. Από τα αθλήματα της πισίνας, έως σκι και ιστιοπλοΐα. Έτσι ξεκίνησα εγώ, έτσι ξεκίνησαν οι γιοι μου, έτσι ξεκίνησαν και χιλιάδες άλλα παιδιά. Όχι για να γίνουν -σώνει και καλά- πρωταθλητές, αλλά για να γευτούν τη χαρά του αθλητισμού και του «μαζί». Η αλήθεια είναι ότι όπου βρεθώ κι όπου σταθώ όλο και κάποιον 30άρη-40άρη θα πετύχω που πέρασε από την πισίνα ή από τα optimist Ομίλου την τελευταία 20ετία. 
Ο ΝΟΒ ανέκαθεν στηριζόταν στο μεράκι κάποιων ανθρώπων. Είτε μέλη ήταν αυτοί, είτε διοίκηση, είτε αθλητές, είτε δάσκαλοι-προπονητές. Ένας όμιλος που δεν ήταν ποτέ κρατικοδίαιτος, αλλά στηρίχθηκε στις συνδρομές των μελών και στις δωρεές αφανών και φανερών ευεργετών. Με πολύ τρέξιμο και κόπο καταφέρνει να λειτουργεί τη δική του πισίνα ολυμπιακών διαστάσεων όλον τον χειμώνα (όταν οι περισσότερες κρατικές και δημοτικές κλείνουν η μία μετά την άλλη) χωρίς ούτε ευρώ κρατική επιδότηση. Ένας Όμιλος νοικοκυρεμένος, που το κάθε ευρώ μετράει και αξιοποιείται. Ένας σύλλογος που, κατά τη γνώμη μου, δείχνει το μελλοντικό μοντέλο στον ελληνικό αθλητισμό: Νοικοκυρεμένοι σύλλογοι με μέλη, όπου με ελάχιστη (μάλλον μηδενική) κρατική επιχορήγηση αλλά με συνδρομές, χορηγίες, δωρεές και αξιοποίηση των εγκαταστάσεών τους θα μπορούν να προσφέρουν στην τοπική (και όχι μόνο) νεολαία. Κι ενώ παλαιότερα ο Όμιλος θεωρείτο «ελιτίστικος», τώρα έχει αρχίσει να γίνεται συνείδηση ότι αυτό που προσφέρει είναι, πλέον, ευρέως αποδεκτό και ολοένα σπανιότερο.
Η Ελλάδα αλλάζει και αναγκαστικά αλλάζει και το μοντέλο του ελληνικού αθλητισμού. Οι εποχές των παχυλών και εν πολλοίς ψηφοθηρικών επιδοτήσεων στα σωματεία έχουν παρέλθει ανεπιστρεπτί. Θα επιβιώσουν οι νοικοκύρηδες και αυτοί που έχουν πράγματι κάτι να προσφέρουν, πέρα από μια σφραγίδα σωματείου για τις εκλογές κάποιας ομοσπονδίας.
Ιδιαίτερα τις ημέρες μας, όπου η σωματική δραστηριότητα των παιδιών σπανίζει, το έργο τέτοιων σωματείων αποκτά ιδιαίτερη σημασία. Όχι για να βγάλουνε πρωταθλητές, αλλά για να βγάλουν τα παιδιά από τα δωμάτιά τους. Λέγοντας «παιχνίδι» εμείς εννοούσαμε την αλάνα, τα σημερινά παιδιά εννοούν την οθόνη. Με δεδομένη την υποβάθμιση του σχολικού αθλητισμού, τα τοπικά σωματεία -που λειτουργούν αξιόπιστα- έχουν γίνει η μόνη διέξοδος. Όσον αφορά τους μελλοντικούς πρωταθλητές, ποιος ξέρει, μπορεί να είναι κρυμμένοι μέσα σε κάτι τέτοιες φατσούλες