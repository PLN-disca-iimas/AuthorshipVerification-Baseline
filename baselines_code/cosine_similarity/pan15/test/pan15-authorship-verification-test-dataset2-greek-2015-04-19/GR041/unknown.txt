Μετά το άρθρο μου για τη σχετικότητα ήθελα να γράψω λίγες λέξεις και για την άλλη μεγάλη επιστημονική επανάσταση του εικοστού αιώνα που επηρέασε τον πλανήτη όσο καμία άλλη. Αναφέρομαι στην κβαντική φυσική χάρη στην οποία έχουμε σήμερα την τεχνολογία που θεωρούμε δεδομένη, όπως τους υπολογιστές και τα λέιζερ. Ο λόγος είναι ο ίδιος: αυτές τις σημαντικές επαναστάσεις δεν τις διδάχθηκε ο κόσμος στα σχολεία όπως θα έπρεπε, όμως είναι πασίγνωστες και έτσι αρκετοί θα ήθελαν να πάρουν μια ιδέα του τι σημαίνουν οι όροι. Η κβαντική φυσική λοιπόν ήρθε για να συμπληρώσει την κλασική φυσική που είχαμε έως τότε. Η κλασική φυσική έχει να κάνει με τα μεγάλα αντικείμενα και τα καθημερινά όπως την κούπα του καφέ που κρατάς αλλά και τους πλανήτες, δηλαδή όλα αυτά που τα διέπουν οι νόμοι του Νεύτωνα και η βαρύτητα. Αν ξέρεις τις μάζες και τις ταχύτητές τους μπορείς να ξέρεις πού θα βρίσκονται μετά. Από την άλλη, η κβαντική φυσική έχει να κάνει με τον μικρόκοσμο όπως άτομα, ηλεκτρόνια, φωτόνια κτλ τα οποία συμπεριφέρονται εντελώς διαφορετικά. Τόσο διαφορετικά που νομπελίστες και η παγκόσμια επιστημονική κοινότητα ακόμα αναρωτιούνται πώς είναι δυνατόν να έχουμε τέτοιες παράξενες συμπεριφορές. Σωματίδια συμπεριφέρονται ταυτόχρονα και ως κύματα. Δεν μπορούμε να ορίσουμε με βεβαιότητα τις ταχύτητες και τις θέσεις τους ταυτόχρονα (αρχή της αβεβαιότητας). Έχουν συγκεκριμένες ενέργειες και μεταπηδούν από μια ενεργειακή κατάσταση σε μια άλλη χωρίς ενδιάμεση συνέχεια. Παρ' όλο που δεν ξέρουμε το γιατί, ξέρουμε το τι συμβαίνει και έτσι χτίσαμε τις τεχνολογίες που προανέφερα. Όπως έχουν πει και μεγάλοι φυσικοί, όποιος δηλώσει ότι ξέρει το γιατί τότε σίγουρα δεν έχει καταλάβει τι σημαίνει κβαντική φυσική.
Είχα σκοπό με το μικρό κείμενό μου να δώσω μόνο μια μικρή γεύση στον αναγνώστη που δεν είχε καμία απολύτως ιδέα του τι σημαίνει ο όρος «κβαντική». Όμως το μήνυμα μιας φίλης χθες μου άλλαξε το πλάνο και έτσι θέλω να θίξω ένα ακόμα ζήτημα που έχει να κάνει με την κατάχρηση όρων, ιδιαίτερα της λέξης «κβαντική». Η φίλη μου υποφέρει από πονοκεφάλους και εφόσον κανένας δρόμος ως τώρα δεν την οδήγησε στην ανακούφιση είπε να δοκιμάσει και ό,τι άλλο της προτείνουν. Μου δίνει λοιπόν την ηλεκτρονική διεύθυνση ενός κέντρου που της πρότειναν και ζητά τη γνώμη μου. Έχω δει αρκετούς ιστοχώρους κατά καιρούς μέσω των οποίων διάφοροι «θεραπευτές» επικαλούνται την επιστήμη του Άινσταϊν, του Τέσλα και άλλων γνωστών φυσικών αλλά και λέξεις όπως κβαντική, DNA, κύτταρο, νευροδιαβιβαστές, τμήματα εγκεφάλου κτλ. Δεν προσφέρουν όλοι τις ίδιες υπηρεσίες αλλά η τακτική τους είναι ίδια.
Γράφεις μερικά κατεβατά για γνωστές επιστημονικές αρχές και μετά αφού έχεις πείσει τον υποψήφιο ότι η μέθοδός σου βασίζεται σε έγκυρη και έγκριτη επιστήμη και διάσημους επιστήμονες τότε τα ανακατεύεις όλα αυτά με αοριστίες περί ανώτερης συνειδητότητας, προσευχών, θαυματουργών αγγιγμάτων, καταγραφής μνήμης, συντονισμού κυττάρων, επισκευής γενετικού υλικού και ένα σωρό άλλα αυθαίρετα. Το αποτέλεσμα βέβαια είναι επίσης «θαυματουργό» εφόσον σύμφωνα με τους ισχυρισμούς τους θεραπεύεται μια μεγάλη λίστα παθήσεων και καταστάσεων. Αυτό φυσικά καθιστά το όλο θέμα εκτός από γραφικό και επικίνδυνο καθώς υπάρχει η πιθανότητα να αποτρέπονται οι αφελείς από το να πάνε έγκαιρα σε ειδικούς πραγματικούς γιατρούς για το πρόβλημά τους. Μέχρι και πολέμους ισχυρίζονται ότι μπορούν να σταματήσουν με τη συλλογική δύναμη των «κβαντικών θεραπευτών». Προς τιμήν της η υπεύθυνη του ιστοχώρου που μου υπέδειξε η φίλη μετά τα κατεβατά για τη σοβαρή επιστήμη πάνω στην οποία βασίζεται η μέθοδός της γράφει κάπου «ούτε η μέθοδος ούτε ο τεχνικός μας που χειρίζεται το μηχάνημα μπορεί να θεραπεύσει κάτι αν δεν σε δει γιατρός». 
Κάτι αντίστοιχο θα ήταν να σας αραδιάσω κείμενα για αστρονομία και πυρηνική φυσική συνοδευόμενα από μεγάλα ονόματα επιστημόνων αυτών των πεδίων εξηγώντας σας πώς χημικά στοιχεία που απαρτίζουν το σώμα μας έχουν φτιαχτεί μέσω πυρηνικών αντιδράσεων σε αστέρια. Μετά αφού τελειώσω με τη σοβαρή επιστήμη να κάνω τον θεραπευτή κοτσάροντας τη λέξη «αστρικός» ή «πυρηνικός» δίπλα από τον τίτλο μου ή το όνομα της μεθόδου μου μιας και ό,τι και να σας δώσω αποτελείται από στοιχεία που όντως φτιάχτηκαν μέσω πυρηνικών αντιδράσεων. Έτσι εύκολα χρησιμοποιείται και ο όρος «κβαντική» από ανθρώπους που δεν έχουν καμία σχέση και χρησιμοποιούν τον όρο αυθαίρετα και καταχρηστικά μόνο και μόνο επειδή κάθε σωματιδίο και αντίδραση ορίζεται με όρους κβαντομηχανικής.  
Η σύντομη συμβουλή που δίνω σε όποιον και όποια ενδιαφέρεται για τη γνώμη μου είναι όπου ακούτε τη λέξη «κβαντική» από δήθεν θεραπευτές πάσης φύσεων να τους αποφεύγετε καθώς πρόκειται για αυθαιρεσίες ανακατεμένες για κάλυψη με όρους και περιγραφές επιστήμης. Εκτός και αν όλοι αυτοί επικαλούνται την κβαντική φυσική επειδή επίσης πηδάνε από το έγκριτο στο αυθαίρετο χωρίς ενδιάμεση συνέχεια και όσα ισχυρίζονται τα διέπει η αβεβαιότητα.