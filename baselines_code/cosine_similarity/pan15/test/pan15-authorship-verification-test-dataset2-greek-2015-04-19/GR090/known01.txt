Οι μετρήσεις λένε πως από τους πιο δημοφιλείς τόπους στο Διαδίκτυο είναι οι σελίδες προγνωστικών αλλά και on line Στοιχήματος σε αγώνες ποδοσφαίρου. Οι στοιχηματίες, με την βεβαιότητα πως είναι μεσοτοιχία με το όνειρο τζογάρουν σε απίθανα πράγματα, ακόμη, λεν οι γνωρίζοντες και στο αν φοράει στριγκάκι ο σέντερμπακ. Το στοίχημα κι ο τζόγος είναι, (για να μη πάμε στα χειρότερα) σαν το κάπνισμα -αν το μάθεις, μόνο αν πάθεις ή αν μετακινηθούν τα έπιπλα της ψυχής σου το κόβεις. Επομένως, επειδή είναι πολλά τα λεφτά, Μάκη, όταν θέλει κανείς να μιλήσει για ποδόσφαιρο, θα πρέπει να ξεκινάει από τη διάκριση π.Σ. και μ.Σ, δηλαδή προ Στοιχήματος και μετά Στοίχημα.

Με δεδομένη κι αμετάκλητη τη συνειδησιακή διεύρυνση του ανάδελφου  και στο τζόγο έθνους, διότι ασθενή μου underομούρη, σίγουρα δεν ξέρεις ούτε ένα παίκτη της  Αγκαραγκουτσού ούτε σ` απασχολεί η έδρα της Ντιρλιμπιρλιγκί (ή κάπως έτσι), επόμενο ήταν το βαλιτσάκι της ΕΥΠ να βγάλει τα θερινά θαύματά του και να έλθει προς επίσκεψη ο επί των φάουλ Μισέλ Πλατινί. Η μπάλα στημένη στο σημείο ακριβώς που χρειαζόταν, το χιχί τείχος του αυτοδιοίκητου του ελληνικού ποδοσφαίρου εφάμιλλο του έπους του Τσακ Νόρις αλλά ο Μισέλ άρχισε τα προεδρίστικα και  μοίραζε αναμνηστικά

Είναι ώρα όμως για το λάκτισμα. Δεν είναι μόνο το χαράμι κι η κλοπή που εξοργίζει(τι θα χει να θυμάται άραγε εκείνος ο Βάλνερ; Κι εμείς τι Σπάθαμε)-είναι κυρίως η επιβεβλημένη από το σύστημα ανικανότητα και αν αυτό ισχύει μία στην πολιτική, ισχύει δέκα στο ποδόσφαιρο. Μονόδρομος είναι ένα Μνημόνιο για το ποδόσφαιρο και μια Τρόικα αυστηρή και ανυποχώρητη. Γενναία ας παραδεχτούμε πως αδυνατούμε και ας περιμένουμε τους τοποτηρητές- δε μπορεί να μη βρεθεί ένα ρετιρέ ακόμη στην περιοχή της Ακρόπολης. Ο Μισέλ ήδη πρότεινε τον Κολίνα για τα θέματα διαιτησίας (παιχταράς ο Γάλλος, σιγά μην έστελνε κανένα σγουρομάλλη να σκαλίσει τα διαιτητικά στην Ελλάδα και να του πληρώνει μετά εμφυτεύσεις). Ψάχνουμε γι` άλλους δύο- έναν για τα οικονομικά (follow the money) κι έναν για την Αθλητική Δικαιοσύνη, τρεις το όλον, κουστουμάτους με κρύο αίμα και βλέμμα «τι είπατε κύριε», να ψαρώνουν οι ημίαιμοι «πλερώνω ρε» προεδράρες και οι εδώδιμοι νταλαβερτζήδες, που τους πήραν απ` τα χέρια οι μπαμπάδες τους νωρίς τα στρατιωτάκια (γκαγκάν γκαγκάν) και αναπληρώνουν  την εξουσιομανία τους με οπαδούς.

Και επειδή κάθε Τρόικα θέλει τους Αγανακτισμένους της, ελπίζω, ονειρεύομαι και αισιοδοξώ πως , σκηνίτες ή όχι, θα συρρεύσουν πλήθη υπέρ της Τρόικας του ποδοσφαίρου αυτή τη φορά. «Αγανακτισμένοι υπέρ της Τρόικας στην Ελλάδα» να μεταδίδουν τα ΜΜΕ παγκοσμίως, να πάθει παράκρουση ο πλανήτης.  Το παίζω στάνταρ  ποιοι θα λείψουν σίγουρα οι στρατοί των προέδρων και οι ηγετίσκοι  των συνδεσμιτών, άντε και τα δημοσιογραφόσκυλα των νταλαβερτζήδων  αλλά δε θα κωλώσει ο Φούντας. Υπάρχουν άνθρωποι στο χώρο που, (ναι, πιφ σνομπαρία αναγνώστη, το ποδόσφαιρο δεν είναι είκοσι δύο μαντράχαλοι που κυνηγούν το τόπι ενώ θα 'πρεπε ν` ακούν Ραχμάνινωφ) έδειξαν το άλλο ήθος και την άλλη αντίληψη μπροστά στα πολύχρωμα πρωτοσέλιδα που εύκολα καβαλάς. Στην τραγωδία «Ηρακλής υποβιβαζόμενος», π.χ., που παίζεται τους τελευταίους μήνες, όχι στο Καυτατζόγλειο δυστυχώς, έλαμψε η παρέμβαση του Σάββα Κωφίδη κόντρα στο «ρεαλισμό» της όποιας επιβίωσης.

Δεν νομίζω πως οι νέοι τροϊκανοί θα καταλάβουν ποτέ το πνεύμα «Καρεμπέ σαβουρογάμη» ή το «ΠΑΟΚ κι ας μη γαμήσω ποτέ» αλλά δε χρειάζεται κιόλας. Όλοι εμείς οι εραστές του ποδοσφαίρου ξέρουμε πως το παιγνιώδες και το παίγνιο είναι πολύτιμα-ειδικά για τους μεγαλύτερους παλίμπαιδες-, για να αφεθούν στα χέρια όσων τζογάρουν προεδριλίκια. Οκ, η μπάλα είναι στημένη, το τείχος αλλού γι` αλλού, το γάμα χάσκει τεράστιο -- ποιος θα χτυπήσει το φάουλ;