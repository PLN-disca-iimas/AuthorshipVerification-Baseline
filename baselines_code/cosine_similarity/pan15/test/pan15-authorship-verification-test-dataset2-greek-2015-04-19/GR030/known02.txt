Μπαίνει, σιγά-σιγά, το καλοκαίρι και η Εθνική Λυρική Σκηνή αφήνει το θέατρο Ολύμπια και μετακομίζει στο Ηρώδειο. Πρώτο φετινό ανέβασμα, η όπερα Ντον Τζοβάννι του Μότσαρτ (11,13,14 και 15 Ιουνίου), ένα από τα κορυφαία έργα του παγκόσμιου οπερατικού ρεπερτορίου. Η μουσική διεύθυνση είναι του Λουκά Καρυτινού και η σκηνοθεσία του Γιάννη Χουβαρδά. Το έργο ανεβαίνει σε νέα παραγωγή. 
Για τους φανατικούς λάτρεις του Μότσαρτ, και όχι μόνο, ο Ντον Τζοβάννι, θεωρείται η σπουδαιότερη όπερα του αυστριακού μουσικού, τόσο θεματολογικά όσο και μουσικά. Υπάρχουν περισσότεροι του ενός τρόποι να δει κανείς την ιστορία που διαδραματίζεται. Ο πρώτος, και απλούστερος, είναι οι περιπέτειες ενός μανιώδους (και μανιακού) Ισπανού ευγενή γυναικοκατακτητή, ο οποίος τιμωρείται για τις πράξεις του καταλήγοντας στην Κόλαση. Η βαθύτερη ανάγνωση παραπέμπει  στην πορεία του ανθρώπου που τα βάζει με τον Θεό και παίρνει την τύχη του στα χέρια του. Στη σκηνοθεσία του ο Γιάννης Χουβαρδάς, δίνοντας μια διαφορετική ερμηνεία της όπερας, αναζητά τα ψυχολογικά (και ψυχαναλυτικά) κίνητρα του ήρωα, ο οποίος «κακοποιεί τους πάντες και τα πάντα, αλλά πρωτίστως τον εαυτό του, ψάχνοντας τη βαθιά επαφή με κάτι, που προφανώς έχει στερηθεί από την παιδική του ηλικία» (λεπτομέρειες). Ο Γιάννης Χουβαρδάς πρωτοτυπεί και σε ένα άλλο σημείο. Μεταφέρει τη δράση κάπου στην κεντρική Ευρώπη του μεσοπολέμου με τα κοστούμια εποχής να έχουν αντικατασταθεί από κοστούμια του μεσοπολέμου. Τέτοιες μεταφορές σε άλλον χρόνο και άλλον χώρο είναι πραγματοποιήσιμες μόνο σε μεγάλα έργα, τα οποία από τη φύση τους ξεπερνούν, και μπορούν να σταθούν έξω από, τα στενά όρια του χώρου και του χρόνου στα οποία (ή για τα οποία) γράφτηκαν. Έτσι π.χ. η ΕΛΣ πέρυσι τον Γενάρη, στο εκπληκτικό ανέβασμα του "Σικελικού Εσπερινού" του Βέρντι, είχε μεταφέρει τη δράση από το Παλέρμο της Σικελίας σε ένα (μη κατονομαζόμενο) αιγαιοπελαγίτικο νησί με τη χρήση ψηφιακών ντεκόρ.
Σημαντικός αριθμός Ελλήνων και ξένων μονωδών μετέχουν στο ανέβασμα της όπερας (βλ. πρώτη παραπομπή πιο πάνω).
Το έχω ξαναπεί, αλλά δεν μπορώ να μην το ξαναπώ. Η Εθνική Λυρική Σκηνή τα τελευταία χρόνια, τόσο με τις όπερες που ανεβάζει, όσο και με άλλες δράσεις, όπως το Λυρικό λεωφορείο, τις παραστάσεις στην κρεαταγορά (εδώ και εδώ), στον προβλήτα στον Πειραιά, το αφιέρωμα-περίπατο σε πέντε σημεία του κέντρου της Αθήνας στη μεγάλη μας Μαρία Κάλλας, τις επισκέψεις-παραστάσεις σε δημοτικά σχολεία, έχει κάνει τεράστιο έργο, κόντρα στη μιζέρια των καιρών, φέρνοντας την όπερα δίπλα μας και σπάζοντας το κλισέ και ταμπού ότι η όπερα είναι ένα είδος που απευθύνεται σε κυρίες με γούνες και κυρίους με σμόκιν.
Η μουσική του Μότσαρτ απαράμιλλη με μοναδικές και πολύ γνωστές άριες. Ίσως η γνωστότερη, όπου ο υπηρέτης του Ντον Τζοβάννι απαριθμεί στην Ελβίρα τον κατάλογο των γυναικοκατακτήσεων του αφεντικού του (έχει και ένα στοιχείο επικαιρότητας με τις χίλιες τρεις κατακτήσεις  που αναφέρει για την Ισπανία). Εδώ η άρια "La ci darem la mano" και εδώ η άρια «Giovinette che fate all'amore... Ho capito, signor, si».
