Όταν κάνεις να βγαίνουν από τα ρούχα τους κάποιοι και κάποιες, μπορεί να είναι καλό σε μερικές περιπτώσεις, αλλά σε άλλες μπορεί να είναι έως και απεχθές σαν θέαμα. Διάβασα υπομονετικά τα 90 πρώτα σχόλια (μερικά ήταν αρκετά ωμά), που συσσωρεύθηκαν κάτω από το άρθρο του Γιώργου Κυρίτση. Από την οργή που προκάλεσε μου δημιουργήθηκε η εντύπωση ότι το protagon πρέπει να έχει τουλάχιστον 80 πολύ πλούσιους αναγνώστες ή φίλους πλουσίων.
Εγώ δεν εξοργίστηκα και τόσο από το πνεύμα του άρθρου, άλλωστε στην τρίτη παράγραφο σχετικά με τον Στουρνάρα και το «θα φορολογηθούν όλοι», όπως και στην τέταρτη όπου φωτογραφίζει μερικούς από τους αναξιοπρεπέστερους «πλουσίους» της χώρας, δεν βρίσκω να έχει κάνει κάποιο λάθος. Θα ήθελα όμως να παρατηρήσω, μια και χρησιμοποιεί και εκείνος όρους Φυσικής, πως το στεφάνι που έφτιαξε δεν είναι από ατόφιο χρυσάφι αλλά το έχει ψευτίσει βάζοντας και πιο φθηνά υλικά μέσα. Έτσι, το ειδικό του βάρος είναι λειψό, διότι κατά τη γνώμη μου ο σωστός τίτλος, όταν κοσκινίσουμε το κείμενό του, θα έπρεπε να είναι: «Θα τα πάρουμε από μερικούς πλούσιους».
Διότι κάποιοι βρίσκω ότι λείπουν από το «(επι)τιμητικό» προσκλητήριο του Γ. Κυρίτση. Πρώτοι και καλύτεροι, βέβαια, οι άνθρωποι της Εκκλησίας. Τα μόνα (σχετικά) άμεσα έσοδα που θα μπορούσε να βρει μια νέα κυβέρνηση είναι από τους μισθούς των ιερέων και από τη φορολόγηση των αστικών ακινήτων της Εκκλησίας. Αλλά μια χαρά τα συζήτησαν (και τα βρήκαν;) πριν λίγο καιρό, αν κρίνω από τα όσα (δεν) ειπώθηκαν μετά το τέλος της συνάντησής τους, ο αρχηγός του κόμματος με τον  Αρχιεπίσκοπο και ταυτόχρονα Υπουργό των Εκκλησιαστικών Οικονομικών. Και είναι γνωστό πως υπάρχει γραμμή κομματική: Δεν λέμε λέξη για την Εκκλησία.
Επίσης κάποιον άλλο μεγάλο επιχειρηματία, γνωστό και σαν Θείο-Χο-χο-χο, δεν είδα να τον έχει στον κατάλογο της τετάρτης παραγράφου ο «σύντροφος» Κυρίτσης. Όχι βέβαια διότι σύμφωνα με τις φήμες έχει φτωχύνει, αλλά για τους ίδιους λόγους που ενώ ο αρχηγός Τσίπρας διακήρυσσε πως θα σκίσει διάφορες απεχθείς οικονομικές συμφωνίες όταν πρωθυπουργεύσει, κάποια τρομερά προνομιακή σύμβαση σχετική με Δημόσιο, τότε, Οργανισμό ποτέ δεν την κατήγγειλε και δεν απείλησε να την κάνει χαρτοπόλεμο. Επίσης, μήπως θα ήταν χρήσιμο να ψάξουμε και σε εκείνους  τους Ολυμπιακούς Αγώνες του 2004 να δούμε τι ακριβώς έγινε; Αυτό παρατηρώ πως το ξεχνούν μόνιμα εκεί στην Κουμουνδούρου.
Όσο για το θέμα της Αγροτικής Τράπεζας, είναι τουλάχιστον υποκριτικό να μιλούν τώρα στον ΣΥΡΙΖΑ για σκάνδαλο όταν τότε, αν και είχε μαθευτεί και δημοσιευθεί μια εβδομάδα πριν στις εφημερίδες η επικείμενη «αιφνίδια απαλλοτρίωση» της Αγροτικής, οι βουλευτές του ΣΥΡΙΖΑ δεν έβγαλαν κιχ. Και εδώ υπάρχει και συνέχεια. Μια και λέμε για Αγροτική, δηλαδή, μια πολύ οδυνηρή ιστορία. Είδα πως ο τελευταίος διοικητής της ΑΤΕ, ο γνωστός κ. Θ. Πανταλάκης (γνωστός και από τη νόμιμη αλλά και ηθική(;) εξαγωγή των 8 εκατομμυρίων ευρώ) όχι μόνον τότε, λίγες ημέρες μετά το ξεπούλημα, είχε κληθεί σε (τι ωραία τι καλά) εκδήλωση του ΣΥΡΙΖΑ, αλλά και τώρα που ο κ. Τσίπρας είδε διάφορους γνωστούς πρώην Τραπεζίτες, ο άνθρωπος που επώλησε τη Manchester United στον Ατρόμητο (ως μη όφειλε) κατά τον αρθρογράφο, προσέφερε τις πλούσιες εμπειρίες του στον αρχηγό. Οπότε, ο Γιώργος Κυρίτσης ασχολούμενος με την Αγροτική Τράπεζα μάλλον έπεσε σε λάκκο, που έχουν σκάψει άλλοι σύντροφοί του και (θεωρώντας μας ηλιθίους και αμνήμονες) έχουν σκεπάσει πολύ πρόχειρα.
Τελειώνοντας, μέχρι την ημέρα των εκλογών, εγώ περιμένω να γίνουν και μερικά ακόμη πράγματα ώστε να ανέβει η αξιοπιστία του ΣΥΡΙΖΑ. Να μην είναι, για παράδειγμα, στα ψηφοδέλτιά τους ο κ. Αλέξης Μητρόπουλος. Επίσης, να φέρουν πίσω έως τις 25.1. 2015 στις ελληνικές Τράπεζες (που είναι και κρατικές, όπως ακούω κάποια πρωινά από τον σταθμό «Στο Κόκκινο») οι βουλευτές και πολιτευτές του ΣΥΡΙΖΑ τα χρήματά τους που βρίσκονται στο εξωτερικό. Τέλος, όσοι συνδικαλιστές θα κατέβουν ως υποψήφιοι με το κόμμα να δημοσιεύσουν εθελοντικά το Πόθεν Έσχες για την περιουσία τους, ώστε να μη υπάρχουν αμφιβολίες και ανυπόστατες φήμες γι' αυτούς. Και μετά, αγαπητέ Γ. Κ., μιλάμε και για την Κοινωνική Δικαιοσύνη