Για όσους την έχουν ακουστά, αλλά δυσκολεύονται να τη βρουν στον χάρτη, η Εσθονία είναι μια κουκίδα στα βορειοανατολικά της Ευρώπης. Κάτω από τη Φινλανδία και δίπλα από τη Ρωσία. Βασικά, πάρτε την Ελλάδα, τραβήξτε μια γραμμή προς τα πάνω κι όταν συναντήσετε τη θάλασσα σταματήστε. Ε, εκεί είναι το Ταλίν*. Η πρωτεύουσά της. Η Εσθονία, λοιπόν, έχει κάτι παραπάνω από ένα εκατομμύρια κόσμο που ζει στα εδάφη της. Για τι είναι γνωστή η Εσθονία; Εκτός από τη Eurovision που ο περισσότερος κόσμος την έχει μάθει, η Εσθονία μας σύστησε το Skype. Από εκεί άρχισε η πλατφόρμα που έμαθε σε όλο τον κόσμο να μιλάει με κάμερα, ακόμη και οι παππούδες βλέπουν τα εγγόνια τους στην άλλη άκρη του κόσμου.
Ο Τόμας Χέντρικ Ιβς είναι ο Πρόεδρος της χώρας. Είναι 60 ετών. Ο Τάαβι Ρόιβας είναι ο πρωθυπουργός. Είναι μόλις 35 ετών. Γενικά, τα ηνία της χώρας τα έχουν αναλάβει εδώ και καιρό νέοι άνθρωποι, γαλουχημένοι μέσα στην τεχνολογία και με όραμα για μια ψηφιακή παγκόσμια σύγκλιση. Μακριά από σύνορα και γραφειοκρατικές συνθήκες ενοποίησης. Άτομα με όνειρα και σχέδια, άτομα που έχουν μάθει από μικρά παιδιά να σχεδιάζουν και να υλοποιούν project.
Η Εσθονία, λοιπόν, είναι έτοιμη για το επόμενο μεγάλο βήμα. Προσφέρει «ηλεκτρονική υπηκοότητα». Τι ακριβώς είναι το e-residency; Ουσιαστικά, πρόκειται περισσότερο για προνόμιο κι όχι για δικαίωμα και έχει στόχο να δεκαπλασιάσει τον πληθυσμό της μέσα σε 10 περίπου χρόνια. Μέχρι το 2020. Πώς θα γίνει αυτό; Απλά, την ηλεκτρονική κάρτα διαμονής θα τη χρησιμοποιούν ξένοι επενδυτές, μέτοχοι και συμμέτοχοι σε εταιρίες με βάση το Ταλίν κι άλλες πόλεις της χώρας, επιστήμονες, δημοσιογράφοι, φοιτητές και γενικά κόσμος που θέλει και μπορεί να εργαστεί κυρίως μέσα από το ίντερνετ. Ο εργαζόμενος του μέλλοντος με άλλα λόγια. Το κράτος άρχισε να δέχεται αιτήσεις πριν λίγους μήνες και 12.000 κυρίως Καναδοί, Αμερικανοί, Ινδοί και Φινλανδοί είχαν καταθέσει την πρόθεσή τους να γίνουν... e-σθονοί. Ο πρώτος, μάλιστα, e-σθονός κάτοικος θα είναι ο Έντουαρντ Λούκας, μεγαλοστέλεχος του Economist.
Όλα αυτά δεν είναι ξεκάρφωτα, δεν ξύπνησαν ένα πρωί οι Εσθονοί και το αποφάσισαν. Είναι η φυσική συνέχεια μιας τάσης που άρχισε δεκαετίες πριν. Ήδη από το 1996 και μετά τελειοποίησαν συστήματα στον τομέα της πληροφορικής που τα άλλα κράτη υιοθέτησαν αργότερα. Λίγο πριν την αλλαγή της χιλιετίας είχαν, ήδη, online banking για το κοινό, κάτι που στην Ελλάδα χρησιμοποιεί ακόμη η μειοψηφία. Στην Εσθονία θεωρείται δεδομένο ότι θα πληρώνεις φόρους, θα μεταφέρεις χρήματα και θα ψηφίζεις ηλεκτρονικά. Είναι το αποτέλεσμα μιας νοοτροπίας που έχει μπολιαστεί στους κατοίκους της εδώ και χρόνια. Σαν εμάς δηλαδή. Που περιμένουμε ως θείο δώρο το wi-fi που εξήγγειλε η τεχνολογικά και ψηφιακά αναλφάβητη κυβέρνησή μας, την ώρα που η Δημόσια Διοίκηση παραμένει εγκλωβισμένη στο υπόγειο με τους χάρτινους φακέλους και τα χαρτοκούτια.
*Αν μπορείτε να επισκεφτείτε κάποια στιγμή το Ταλίν και να περάσετε με το καράβι απέναντι στο Ελσίνκι. Θα πάθετε πλάκα με τα όσα -κωμικά- συμβαίνουν μέσα στο πλοίο, όσον αφορά τις αγορές duty-free που γίνονται. Κυρίως στο αλκοόλ. Ακόμη δεν έχει βρεθεί ο τρόπος να πίνεις ηλεκτρονικά.