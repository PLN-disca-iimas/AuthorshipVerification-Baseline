Στο τελευταίο άρθρο του στο «Βήμα» ο Κώστας Σημίτης -που αν μη τι άλλο ξέρει πώς λειτουργεί το ευρωπαϊκό κοινοτικό σύστημα- έδωσε στην κυβέρνηση μια σοφή συμβουλή: να σταματήσει να υποβάλει διαρκώς αιτήματα στην Ευρωπαϊκή Ένωση και να προσπαθήσει να πάρει ενεργά μέρος στις διεργασίες για τη μετεξέλιξή της. Στο Στρασβούργο, ενώπιον του Ευρωκοινοβουλίου ο Πρωθυπουργός Αντώνης Σαμαράς εν μέρει ακολούθησε τη συμβουλή και μίλησε για την Ευρώπη κυρίως. Θα ήταν παράλογο άλλωστε να ζητάει πράγματα από τον... εαυτό του, αφού είναι ο προεδρεύων της Ευρωπαϊκής Ένωσης. 
Από το Παρίσι όμως ο Βαγγέλης Βενιζέλος σε εντελώς διαφορετικό κλίμα -παρότι ο Σημίτης θα έπρεπε να είναι μέντοράς του σε αυτά τα θέματα- έδωσε μια άλλη διάσταση στις ελληνικές θέσεις λέγοντας ότι η τρόικα έπρεπε να είναι κουαρτέτο ! Ήτοι να εκπροσωπείται και το... Ευρωπαϊκό Κοινοβούλιο για να έχει δημοκρατική νομιμοποίηση. Αν δεν τρελαθούμε τώρα δεν θα τρελαθούμε ποτέ.
Αυτό είναι καινούργιο στοιχείο sτην κυβερνητική ρητορική. Και, εν πολλοίς, ανεξήγητο. Με ποια λογική θα μπορούσε να μετέχει το Ευρωκοινοβούλιο στοn μηχανισμό επιτήρησης που εγκατέστησαν οι δανειστές το 2010 με τη σύμφωνη γνώμη της ελληνικής κυβέρνησης; Ειδικά σε ό,τι αφορά το ΔΝΤ και με την προτροπή του τότε Έλληνα Πρωθυπουργού που είχε άρχισε πρόωρα νταλαβέρια με τον Στρος Καν. Όποιος αμφιβάλει ας διαβάσει τις δηλώσεις του Γ. Παπανδρέου στις 12 Φεβρουαρίου περί «τεχνογνωσίας» κι ας θυμηθεί τα καουμποϊλίκια για το πιστόλι πάνω στο τραπέζι.
Η τρόικα αποτυπώνει αφενός τη νομική σύμβαση της Ελλάδας με τρεις συγκεκριμένους χρηματοδότες για να πάρει τα δάνεια που δεν της έδινε η αγορά, και αφετέρου την πολιτική βούληση της ελληνικής κυβέρνησης να αναθέσει στο κλιμάκιο των τροϊκανών -αλλά και σε άλλους, όπως είναι η ομάδα του Ράιχενμπαχ και το κλιμάκιο Φούχτελ- τον εκσυγχρονισμό του κράτους, αν όχι και της κοινωνίας. Δεν κάνουν μόνοι τους κουμάντο οι τροϊκανοί στα πάντα, ούτε μόνο και μόνο επειδή έδωσαν το δάνειο. Κάποιος τους ανέθεσε αυτό το κουμάντο -πέρα από τα δάνεια- και ψήφισε και τους αντίστοιχους νόμους. Και σε αρκετές περιπτώσεις η συμβολή τους στον εκσυγχρονισμό της χώρας είναι θετική. Ας μη κοροϊδευόμαστε, λοιπόν. 
Αν αυτή τη σύμβαση με τους δανειστές οι ελληνικές κυβερνήσεις την εκτέλεσαν επιδιώκοντας μόνο τους ονομαστικούς στόχους και με ρεσιτάλ κοινωνικής αδικίας για να τους πετύχουν, είναι άλλη υπόθεση. Αν οι ίδιες οι κυβερνήσεις μια κατάσταση -που έπρεπε να διαρκέσει το πολύ δυο χρόνια, όπως έγινε στην Ιρλανδία και την Πορτογαλία- τη διαιώνισαν λόγω ανικανότητας και άλλων σκοπιμοτήτων, επίσης είναι άλλη υπόθεση.
Αλλά το Ευρωκοινοβούλιο δεν μπορεί να έχει καμία συμμετοχή σ' αυτή τη σχέση - πέρα από τη διατύπωση πολιτικών θέσεων. Θα είναι σαν να θεσμοθετείται αιωνίως η τρόικα και το μνημόνιο. Χώρια που δεν θα άλλαζε τίποτε αν οι επιτηρητές ήταν τέσσερις και όχι τρεις! Χώρια που κανείς δεν θα έδινε λεφτά αν επρόκειτο να μπλέξει με τη ρευστότητα της -ορθής και αναγκαίας, κατά τα λοιπά- διαδικασίας του Στρασβούργου.
Συνεπώς, η εκ υστέρων επίκληση της συμμετοχής του Κοινοβουλίου και η καταγγελία περί... δημοκρατικού ελλείμματος -σε μια νομική σύμβαση!- δείχνει δυο πράγματα. Πρώτο ότι ορισμένοι λένε απλώς καμία κουβέντα για να κάνουν τους έξυπνους. Και δεύτερο ότι το βασικό πρόβλημα της ελληνικής πολιτικής ηγεσίας είναι ότι άλλα συμφωνεί, άλλα καταλαβαίνει κι άλλα επιδιώκει.