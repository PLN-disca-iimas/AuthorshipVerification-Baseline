Starbucks , is dat niet die enge plek waar hipsters bijeenklitten om van hun chai latte te nippen en ostentatief op hun Macbook te werken ? Foei , wat een gemene vooroordelen van mij . In de hoop van deze cynische gedachtegang verlost te worden , stap ik met een bang hart deze mythische plek aan het Centraal Station binnen en bestel een simpele koffie ( het enige dat niet meer dan drie euro kost ) . Een eerste hartschokje krijg ik al wanneer de medewerkers me mijn naam vragen ; hun enthousiasme getuigt van een overmatige caffeïneconsumptie die voor niemand gezond kan zijn . Gek genoeg bespeur ik weinig tot geen hipsters tussen het cliënteel ( zijn waarschijnlijk allemaal naar Coffeelabs geëmigreerd ) . Wel is de zaak gevuld met bakvissen die terugkomen van een dagje winkelen en pendelaars die hun trein gemist hebben . En de smaak van het goedje dan ? In één woord : meh . Veel verschil met de filterkoffie die ik thuis zelf maak merk ik niet en de portie ( 0,3 liter ! ) is veel te groot . Twintig meter verder staat een heel fijn automaat waar je voor één derde van de prijs dezelfde kwaliteit kunt ervaren . Snelle bediening en keuze genoeg . Alleen staat dat bekertje niet zo mooi op uw Instagram-profiel .