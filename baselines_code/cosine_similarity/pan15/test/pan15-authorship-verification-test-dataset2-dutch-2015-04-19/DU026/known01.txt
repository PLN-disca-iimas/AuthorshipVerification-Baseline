Vrouwen aan de macht Een studie stelde tijdens de laatste verkiezingen vast dat er nog steeds enorm weinig vrouwen deelnemen aan de politiek in ons land : amper 20 procent van de kandidaten was een vrouw . In de media kwamen daarom veel stemmen op om de positie van de vrouw binnen de regering en het parlement te verbeteren . Dat fenomeen stelt zich eveneens binnen onze bedrijfswereld , waar weinig vrouwen het tot aan de top maken . Momenteel bestaan de raden van bestuur van de grootste bedrijven in België voor  5,8 procent uit vrouwen en dat kan veel beter . Er zijn dus dringend quota nodig om deze werknemers een duwtje in de rug te geven . De vrouw staat er tegenwoordig allang niet meer alleen voor in het huishouden . De man steekt vaker een handje toe en zijn wederhelft hoeft niet meer aan de haard te zitten . Daarnaast zijn we geëvolueerd naar een tweeverdienersmaatschappij , waarin beide partijen financieel bijdragen aan het gezin . Vrouwen mogen nu ook ambitie hebben en doorgroeien naar een hogere functie , terwijl manlief thuis op de kinderen past . Er is een duidelijke sociale verschuiving merkbaar , maar toch geraken de ambitieuze vrouwen niet gemakkelijk tot aan de top . Een goede maatregel om hen daarbij te helpen , is de invoering van quota . Van de Belgische economische topvrouwen vraagt 64 procent zelf om de invoering van zulke quota . Ze geven aan dat ze , ondanks hun ambitie , vaak benadeeld werden bij promoties en dat deze maatregel hun vrouwelijke collega's zeker zal helpen in de toekomst . Daarnaast is het gewoon een goede zaak om meer vrouwelijke werknemers in je bedrijf te hebben . Een studie van McKinsey vergeleek 89 grote Europese bedrijven met veel vrouwelijke directieleden met andere sectorgenoten en deed daarbij enkele opmerkelijke vaststellingen . De studie toonde aan dat meer vrouwen aan de top een betere return on investment geeft en dat het bedrijf op termijn een beter operationeel resultaat levert . Daarbij evolueerde de aandelenkoers van deze ' vrouwelijke bedrijven ' positiever dan die van hun mannelijke tegenhangers . Binnen de bedrijven zelf beschreven teamleden en werknemers de vrouwelijke managers menselijker en rechtvaardiger dan de mannelijke oversten . Ze gebruikten woorden als ' gemotiveerd ' en ' betrokken ' en gaven aan dat er meer ruimte was voor inspraak . Andere Europese landen bewijzen trouwens in de praktijk dat quota een goede zaak zijn . Zo is het in Noorwegen sinds 2006 verplicht om 40 procent vrouwen te hebben in beursgenoteerde bedrijven . Deze regel is duidelijk succesvol , want op dit moment is het vrouwelijk aandeel in de raden van bestuur er al gestegen tot 28 procent . In de buurlanden Zweden en Finland schommelt dat aandeel rond de 25 procent . Ze zijn er nog lang niet , maar de invoering is wel een goede aanzet en leidt stilaan tot een aangepast beleid binnen de bedrijven . Kortom , er bestaat nog steeds discriminatie ten opzichte van vrouwen in de bedrijfswereld ( en de politiek ) . Toch is het belangrijk om er voldoende aandacht voor te hebben , want uiteindelijk is een hoger percentage vrouwen aan de top een win-winsituatie . De bedrijven hebben er voordeel bij omdat vrouwelijke managers een duidelijke meerwaarde bieden . Ze voegen een menselijkere aanpak toe aan het bedrijf en tillen het naar een hoger niveau . Voor de vrouwelijke werknemers brengt het eveneens een verademing met zich mee . Zij hoeven zich minder zorgen te maken over eventuele discriminatie en krijgen meer ruimte om zich te ontwikkelen op professioneel vlak . Mannen en vrouwen dezelfde kansen geven op de arbeidsmarkt , daar moeten we naar streven . Of zit binnenkort misschien de man aan de haard ?