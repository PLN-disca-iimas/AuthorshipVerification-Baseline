Μόνο ελληνικά δεν άκουγες. Κυριαρχούσαν γαλλικά, ισπανικά, αγγλικά, πορτογαλικά, γερμανικά, σλαβικές γλώσσες -δύσκολη η «ταυτοποίησή τους»- κι από κει και πέρα, ό,τι μπορεί να φανταστεί κανείς: από αραβικά κι αφρικανικές διαλέκτους, από κορεάτικα και τουρκικά μέχρι γλώσσες χαμένες στα βάθη της στέπας και τα νησιά αρχιπέλαγων στην άλλη άκρη της γης.
Μόνο κλασικές ελληνικές φιγούρες δεν έβλεπες. Από αφρικανούς και αφροαμερικανούς μέχρι χαρακτηριστικούς τύπους της Άπω Ανατολής, από τσιγγάνους και κεντροδυτικοευρωπαίους μέχρι Αλβανούς και Πακιστανούς, τυπικούς Κολομβιανούς και Αζέρους.
Μόνο άσχημα δεν ένιωθες. Ήσουν στη WOMEX, στην World Music Exposition που τελείωσε χθες στη Θεσσαλονίκη. Ήσουν εκεί όπου διοργανώθηκε η ετήσια Έκθεση των επαγγελματιών του χώρου της World Music. Εκεί όπου, σύμφωνα με τους διοργανωτές, 600 εταιρείες από 40 χώρες εξέθεσαν τα «προϊόντα» τους. Παντού έβλεπες λαπτοπ, οθόνες που πρόβαλαν μουσικά κλιπ ή σκηνές από συναυλίες, αφίσες, cd και dvd μέσα από τα οποία γίνεται η προώθηση των καλλιτεχνών. Αυτό συγκέντρωσε 2.200 εμπορικούς επισκέπτες από 90 (!!!) χώρες. Από κοντά 330 δημοσιογράφοι από πολλές χώρες, εκατοντάδες μάνατζερ και παραγωγοί, διοργανωτές συναυλιών και φεστιβάλ.
Φυσικά υπήρχε κι ελληνική παρουσία. Καλλιτέχνες όπως ο Μιχάλης Τζουγανάκης, οι αδερφές Βουγιουκλή, η Ελευθερία Αρβανιτάκη, ο Μάνος Αχαλινωτόπουλος και πολλοί ακόμη που κινούνται στο μουσικό αυτό χώρο και είναι γνωστοί σε ανάλογα φεστιβάλ του είδους, εκπροσωπήθηκαν είτε από τις δισκογραφικές είτε από τους μάνατζέρ τους.
Στη διάρκεια της ημέρας, η WOMEX είχε καθαρά εμπορικό χαρακτήρα. Από εκεί εμπνεύστηκα το κλίμα των δυο πρώτων παραγράφων, εκεί όπου αν άκουγες ελληνικά ή αν έβλεπες κάποιο γνωστό ένιωθες και μια μικρή έκπληξη. Πραγματοποιήθηκαν χιλιάδες συναντήσεις ενδιαφερομένων και κλείστηκαν πολλές συνεργασίες. Όσο για το βράδυ, στις συναυλίες γινόταν χαμός. Περίπου 60 σχήματα εμφανίστηκαν σε διάφορες σκηνές στο τετραήμερο που διήρκεσε η WOMEX. Σχήματα όπου κυριαρχούσε η πολυχρωμία, η διαφορετικότητα, η συνύπαρξη.
Η Έκθεση αυτή ήταν ένα σημαντικό γεγονός για τη Θεσσαλονίκη. Δημιουργήθηκε πολύ ωραίο κλίμα στο κέντρο της πόλης από την παρουσία αυτών των ανθρώπων που κυκλοφόρησαν έκπληκτοι απ` την καλοκαιρία και άφωνοι απ` την ζωντάνια που συνάντησαν. Σίγουρα είναι στα μείον της διοργάνωσης το ότι η WOMEX περιορίστηκε στους χώρους της Helexpo αντί να ανοιχτεί σε όλη την πόλη, όπως θα ήταν το λογικό να γίνει, μια και στη χρηματοδότηση συνέβαλαν τόσο ο Δήμος Θεσσαλονίκης όσο και το κράτος (Υπουργείο Παιδείας, Θρησκευμάτων, Αθλητισμού και Πολιτισμού). Μιλώντας με αρκετούς από τους αλλοδαπούς εκθέτες, δήλωσαν πολύ ικανοποιημένοι από τη διοργάνωση, ήταν όλα εξαιρετικά.
Βλέποντας το πολύχρωμο πλήθος της WOMEX να περιφέρει τόσες διαφορετικές κουλτούρες, σκέφτηκα ότι η world music είναι ο απόλυτος τρόπος να δείξεις ότι ο ρατσισμός είναι κάτι που δε σε αφορά. Είναι αδύνατο να ακούς world music, να τη νιώθεις, να την ζεις και να σε ενοχλεί το χρώμα, η γλώσσα ή η μυρωδιά του φαγητού του διπλανού σου. Ότι δεν μπορείς να προωθείς καλλιτέχνες του Αφγανιστάν ή του Πράσινου Ακρωτηρίου και να θες να περιστοιχίζεσαι μόνο από ανθρώπους με τους οποίους σε συνδέει η κοινή εθνικότητα. Ότι δεν γίνεται να συνεργάζεσαι με ανθρώπους άλλου χρώματος και να απαιτείς να ζεις μόνο ανάμεσα σε ανθρώπους με τους οποίους έχεις το ίδιο. Η μουσική ενώνει, πόσο μάλιστα η «μουσική του κόσμου».
Όπως έγραφε μια αφίσα που αγάπησα: «HOME IS WHERE THE MUSIC IS»...