Σαν ανέκδοτο ακούγεται η ιστορία σχετικά με την απουσία του Ανδρέα Λοβέρδου από τη δοξολογία της 28ης Οκτωβρίου. Όπως ανακοίνωσε ο ίδιος στο Facebook, «Σχετικά με τη μη παρουσία μου στη σημερινή δοξολογία στον Ιερό Ναό Διονυσίου Αρεοπαγίτου: Διέταξα ΕΔΕ για τη διαμόρφωση του προγράμματός μου, ως Υπουργού.
Την ανέθεσα στη Γενική Διευθύντρια του Υπουργείου Παιδείας και Θρησκευμάτων, την κα Διονυσοπούλου.
Το πρόγραμμά μου έχει μόνο την κατάθεση στεφάνου και την παρέλαση.
Επομένως, την Κυβέρνηση και τον Πρωθυπουργό στη δοξολογία θα εκπροσωπούσε άλλος. Εκεί έγινε η παρεξήγηση και η ΕΔΕ θα εντοπίσει με ποιου την ευθύνη»
(Το γεγονός ότι ασχολείται η Γενική Διευθύντρια Υπουργείου με ΕΔΕ για το συγκεκριμένο περιστατικό και η ελαφρώς ιδιόρρυθμη σύνταξη του παραπάνω σημειώματος του Υπουργού -Παιδείας- έχουν ακόμη μεγαλύτερο ενδιαφέρον από το ίδιο το περιστατικό της απουσίας του από τη δοξολογία, αλλά ας μην το κάνουμε ζήτημα διότι μπορεί να διατάξει κι άλλη ΕΔΕ κι άντε να αποδειχθεί ότι πρόκειται περί παρεξηγήσεως)
Ο Υπουργός Εξωτερικών, όμως, και αντιπρόεδρος της Κυβέρνησης, Ευάγγελος Βενιζέλος υπήρξε θύμα μιας ακόμη πιο ενδιαφέρουσας «παρεξηγήσεως» το μεσημέρι της Τρίτης και κατάφερε να βρει λύση στο πρόβλημά του χάρη στο εκρηκτικό του ταμπεραμέντο.
Εξηγούμαι: 
Στις 22 Οκτωβρίου εκδόθηκε μια νόταμ από την Υπηρεσία Πολιτικής Αεροπορίας, σε συνεργασία με το Γενικό Επιτελείο Αεροπορίας. Σύμφωνα με αυτήν, όλος ο εναέριος χώρος πάνω από τη Θεσσαλονίκη θα ήταν δεσμευμένος από τις 10 το πρωί έως τις 2 το μεσημέρι της Τρίτης, προκειμένου να γίνουν οι πτήσεις και η επίδειξη με το F16, στο πλαίσιο της παρέλασης. Έτσι, γνωστοποιήθηκε σε όλες οι αεροπορικές εταιρίες ότι έπρεπε να αναπροσαρμόσουν το πρόγραμμα των πτήσεών τους προκειμένου να μην ταλαιπωρηθούν οι επιβάτες ή να τους ειδοποιήσουν και, γενικά, να πάρουν κάθε μέτρο προκειμένου να περάσει ομαλά αυτό το τετράωρο.
Κάποιες αεροπορικές εταιρίες προσάρμοσαν τις πτήσεις τους, κάποιες άλλες δεν το έκαναν, με αποτέλεσμα επιβάτες που έφταναν στο αεροδρόμιο να ενημερώνονται για καθυστερήσεις. Ανάμεσα σε αυτούς, κι ο Υπουργός Εξωτερικών κι αντιπρόεδρος της Κυβέρνησης, Ευάγγελος Βενιζέλος, ο οποίος, σύμφωνα με το δελτίο τύπου του Υπουργείου, έπρεπε να μεταβεί στην Κύπρο όπου είχε πρόγραμμα συναντήσεων. Στη Λευκωσία ήταν προγραμματισμένο να πετάξει από την Αθήνα με το πρωθυπουργικό Εμπραέρ, ενώ από τη Θεσσαλονίκη για την Αθήνα με την πτήση της γραμμής.
Έλα όμως που η συγκεκριμένη πτήση θα έφευγε καθυστερημένα από τη Θεσσαλονίκη, όπως κι άλλες στο ίδιο διάστημα. Εκεί ο Ευάγγελος Βενιζέλος άστραψε και βρόντηξε. Μάταια προσπαθούσε ο Αερολιμενάρχης να του εξηγήσει την κατάσταση. (Όποιος έχει δει το Βενιζέλο θυμωμένο, αντιλαμβάνεται)  Επικαλέστηκε τα ραντεβού του που δεν επιδέχονταν αναβολής ή καθυστέρησης.
Έτσι, στη 1 το μεσημέρι, παρά την απαγόρευση κι ενώ, ακόμη, δεν είχαν τελειώσει οι πτήσεις των στρατιωτικών ελικοπτέρων, ανακοινώθηκε η αναχώρηση μιας πτήσης προς την Αθήνα. Σαν αποτέλεσμα, επιβάτες άλλων πτήσεων που είχαν καθυστέρηση, άρχισαν τις διαμαρτυρίες, χωρίς να γνωρίζουν το λόγο της αναχώρησης της συγκεκριμένης πτήσης.
Αναρωτιέμαι: ήταν γνωστό από μέρες ότι θα γίνουν αεροπορικές επιδείξεις για την παρέλαση της 28ης. Ένας άνθρωπος δεν βρέθηκε να αναρωτηθεί «ρε παιδιά, 28 του μήνα είναι το ραντεβού στην Κύπρο, μπας κι έχουμε κανένα πρόβλημα με τον εναέριο χώρο πάνω από την πόλη και τις πτήσεις; Ο Υπουργός δεν πρέπει να καθυστερήσει» 