Ήταν σαν να παίζαμε ένα παιχνίδι. Ονόματα Πρόεδρων Δημοκρατίας. Όπως μικρά παίζαμε τις κουμπάρες. Προχθές ήμουν σ' ένα τραπέζι. Ανάμεσά μας και πολιτικοί. Ενδιαφέρον έχει να χαζεύω τον σύμπαν τους. Ανέφεραν ονόματα πιθανών Προέδρων Δημοκρατίας. Ανάμεσά τους ήταν και αυτό της Μαριάννας Βαρδινογιάννη. Άραγε μπορεί στο ύψιστο αξίωμα να βρεθεί σύζυγος κάποιου που η επιχειρηματική του ιδιότητα έχει συναλλαγές και με το ελληνικό κράτος; Εκείνοι επέμεναν στο φιλανθρωπικό της έργο. Την παρουσίαζαν κάτι ως εθνική ευεργέτιδα. Πλην οι δικοί μου εθνικοί ευεργέτες, ιστορικά, ήταν άνθρωποι που διέθεσαν την προσωπική τους περιουσία και μόνον. Η Μαριάννα Βαρδινογιάννη συντονίζει αξιέπαινα ένα φιλανθρωπικό έργο. Εμφυσεί σε πολλούς να συμπορευτούν σton κοινό φιλανθρωπικό σκοπό της. Δεν το λες εύκολο, δεν το καταδέχεσαι όμως να σφετεριστείς ολοκληρωτικά μια ιστορία. Δεν επιτρέπεις να προσωποποιηθεί σε σένα και μόνον. Κι αν ακόμα θεωρείς ότι αυτό στο «χαρίζουν» οι άλλοι, από εκτίμηση στο πρόσωπό και στο έργο σου, και δεν είναι η προσωποποίηση στις δικές σου προθέσεις, μαγκιά σου είναι να τακτοποιείς την αλήθεια και το θέμα.
Λένε όλο και πιο συχνά ότι ο Πρόεδρος της Δημοκρατίας δεν είναι ενεργός ρόλος. Δεν το αποδέχομαι. Οι άνθρωποι διανθίζουν ή όχι τους ρόλους. Ας συμφωνήσουμε ότι είναι ένας θεσμός. Είναι μια εικόνα όμως καθοριστική. Είναι το στίγμα κάθε εποχής. Η εποχή του χρηματιστηρίου, λογικά, οδήγησε στον Κάρολο Παπούλια, που είχε διευκολύνει το φιλαράκι του, τότε Πρωθυπουργό, να αποκαταστήσει τον έρωτά του οικονομικά. Μια ατμόσφαιρα η ζωή μας όλη. Στο ενδιάμεσο γίναμε σοφότεροι. Γίναμε; Στο τραπέζι εκείνο επέμενα ότι ψάχνω εμμονικά έναν «Κωστή Στεφανόπουλο». Μόνο έτσι θεωρούσα ότι θα γαλήνευε η ψυχή μου ως πολίτη. Έναν έντιμο, σεμνό, χαμηλών τόνων άνθρωπο. Αυτό ευχήθηκα να είναι το στίγμα και το ζητούμενο της επόμενης υποψηφιότητας. Σε έναν κόσμο σήψης, αρχοντοβλαχιάς, θλιβερής ντεκαντάνς, θυμών, φωνών, ασυνεννοησίας Μια πυξίδα σταθερής αξίας. Επειγόμαστε για έναν έντιμο, σεμνό, χαμηλών τόνων άνθρωπο. Και κάτι ακόμα που δεν θα πάψω να υπενθυμίζω. Ο Κωστής Στεφανόπουλος, πρόταση του Α. Σαμαρά (να το θυμόμαστε αυτό), άνθρωπος δεξιάς πολιτικής κατεύθυνσης, ο πλέον αγαπητός και άξιος Πρόεδρος Δημοκρατίας (πέραν του Κωνσταντίνου Καραμανλή), ως αρχηγός πολιτικού κόμματος δεν κατάφερνε να πάρει ούτε 2%. Αυτόν που εκτιμήσαμε, μπορεί και να ανακαλύψαμε ως Πρόεδρο, δεν τον ψηφίζαμε. Μπορεί να του βάζαμε και την ταμπέλα του «γραφικού», ν' αναρωτιόμασταν «τι το παλεύει;» και να χλευάζαμε ακόμα δήθεν φιλοσοφώντας ότι «Έξω από το μαντρί» Κατακαημένοι φοβικοί πολίτες! Μήπως στο στίγμα μιας νέας εποχής είναι να δώσουμε σημασία ξανά στα «μικρά»; Σε κάθε λογής μικρά. Μέχρι του ένα. Στην ακέραιη ευθύνη του «ΕΝΟΣ».  Στην ευθύνη του πολίτη που νοιάζεται για την πατρίδα και όχι την πάρτη του. Μήπως ήρθε η ώρα, τώρα που η βεντάλια της «δημοκρατίας» μας έφτασε να συμπεριλαμβάνει το χάος, το άμετρο, τις άναρθρες κραυγές, τις απαιτήσεις χωρίς υποχρεώσεις να αρχίσουμε την αριθμητική από το «ένα»; Μια καινούργια αρχή ευχόμουν να είναι αυτή η Προεδρία. Θα μου πεις εύκολο τόχεις να βρεις έναν έντιμο, σεμνό, χαμηλών τόνων, σοβαρό άνθρωπο; Έλα γεια σου! Αυτό ακριβώς είναι το πρόβλημα, αυτή και η κατάντια μας. Αυτά λοιπόν λέγαμε Και σήμερα άκουσα την ανακοίνωση του ονόματος του Δήμα ως Προέδρου της Δημοκρατίας μας και σκέφτηκα ότι καμιά φορά μπορεί αυτό που ψάχνεις να είναι και μπροστά στα μάτια σου. Λες μωρέ να είναι αυτός; Και από σήμερα θ' αρχίσουμε ένα άλλο παιχνίδι. Εποχή παιχνιδιών για πολύ όμως σοβαρές υποθέσεις.