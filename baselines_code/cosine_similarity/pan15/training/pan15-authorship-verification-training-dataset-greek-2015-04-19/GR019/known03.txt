Η συγκυρία το έφερε και φέτος το καλοκαίρι, μετά από πάρα πολλά χρόνια επιβεβλημένης θερινής εργασιομανίας στην Αθήνα, ξανα-ανακαλύπτω τα νησιά. Σε λίγες ημέρες εγκαταλείπω τον Αργοσαρωνικό με πορεία προς τις Κυκλάδες. Συγκεκριμένα για τη Σίφνο.

«Να πας στο Αργώ», με συμβούλεψε η δεκαοχτάχρονη ανιψιά μου με τον σοβαρό αέρα εκείνης που φέτος πρωτο-ανακαλύπτει όλα τα νησιά (μπαρ) μαζί με τη συνομήλικη παρέα της. «Ο Γιώργος φτιάχνει τα πιο απίθανα σφηνάκια με γεύση λεμόνι.»

Το γνωρίζω καλά το «Αργώ». Πριν από 20 και βάλε χρόνια, ένας άλλος μπάρμαν σέρβιρε σφηνάκια καρπούζι. Αυτό έχουν τα νησιά. Δεν αλλάζουν. Εμείς αλλάζουμε. Δεν πίνω πια σφηνάκια.

Τη Σίφνο την επισκέπτομαι ανά τακτά χρονικά διαστήματα, κάθε πέντε περίπου καλοκαίρια, από τότε που και εγώ μόλις είχα «απελευθερωθεί» από το Λύκειο. Σε αυτό το νησί έτυχε μάλιστα, σε ηλικία από 20 έως 25 ετών, να συνυπάρξω με δύο μετέπειτα πρωθυπουργούς της Ελλάδας.

Με τον κ. Κώστα Σημίτη και την γυναίκα του Δάφνη τύχαμε καλεσμένοι ένα βράδυ στην ίδια μεγάλη παρέα. Θυμάμαι ήταν εκεί, μεταξύ άλλων, ένας γιατρός, ένα ζευγάρι καθηγητών, ο Αντώνης Σαμαράκης και η γυναίκα του Ελένη, και νέοι, παιδιά των παρισταμένων. Ο κ. Σημίτης μού είχε κάνει ιδιαίτερη εντύπωση: Είχε λάμψει δια της απόλυτης σιωπής του. Απλός βουλευτής τότε, δεν είχε απευθύνει κουβέντα σε κανέναν καθ' όλη τη διάρκεια του δείπνου. Ίσως μετά βίας να είχε διασταυρώσει κάποια άποψη με τον επίσης καθηγητή φίλο του. Ίσως πάλι όχι. Αντίθετα ο Σαμαράκης αφιέρωσε πολλές ώρες μιλώντας με μας, τα νέα τότε παιδιά, μέχρι αργά τη νύχτα, κάτω από το φεγγάρι του Αυγούστου.
Χρόνια αργότερα, κάπως έτσι κυβέρνησε και ο Σημίτης-πρωθυπουργός. Έβαλε την Ελλάδα στην ΟΝΕ, αλλά έχασε το στοίχημα της καθημερινότητας. Περιστοιχήθηκε από καθηγητές, αλλά δεν είχε ιδέα τι έκαναν οι υπουργοί του.

Τον κ. Γιώργο Παπανδρέου τον «γνώρισα» μεσημέρι. Στην παραλία της Χρυσοπηγής. Ήταν πολύ ευγενικός με όλους. Προσηνής, σχεδόν με έναν αφύσικο τρόπο. Χαιρετούσε τους πάντες στο νησί δια χειραψίας και με πλατύ χαμόγελο. Δεν καθόταν όμως ποτέ να φάει με την παρέα του διότι τηρούσε αυστηρό πρόγραμμα κολύμβησης από το οποίο δεν επέτρεπε στον εαυτό του να παρεκκλίνει. Είκοσι χρόνια μετά, όπως γράφουν τα σημερινά ρεπορτάζ των κυριακάτικων εφημερίδων, ο πρωθυπουργός εξακολουθεί να κολυμπά στις Κυκλάδες, «να αφήνει πίσω του τις έγνοιες του μνημονίου» και να ξανοίγεται στο πέλαγος με το κίτρινο κανό του.

Αντίθετα από την ευρωπαϊκή σχολή δημοσιογραφίας, η οποία εστιάζει κυρίως στο ιδεολογικό στίγμα και στις δηλώσεις, οι Αμερικάνοι ρεπόρτερς που ακολουθούν τους υποψηφίους για την προεδρία κατά την προεκλογική περίοδο, δίνουν ιδιαίτερη σημασία στον χαρακτήρα και στις καθημερινές συνήθειες τους. Στο πώς συμπεριφέρονται δηλαδή και όχι μόνο στο τι λένε. Αν αναφέρω λοιπόν σήμερα τα δύο αυτά στιγμιότυπα από παλαιότερες διακοπές μου είναι ακριβώς για να καταδείξω το αυτονόητο: οι προσωπικότητες παίζουν καθοριστικότερο ρόλο για τη μοίρα ενός τόπου από τις προεκλογικές εξαγγελίες οι οποίες, η εμπειρία δείχνει, ότι ποτέ σχεδόν δεν τηρούνται.

Με τον κ. Κώστα Καραμανλή δεν συμπέσαμε στις διακοπές. Είναι γνωστό όμως ότι προτιμούσε να ξεκουράζεται απομονωμένος στο Μαγγανάρι της Ίου. Όσοι έκαναν ρεπορτάζ Νέας Δημοκρατίας το 1996 γνωρίζουν ότι του άρεσε να περνάει τα βράδια του στα μπαρ του Κολωνακίου, μην επιδεικνύοντας καμία αγωνία για το αποτέλεσμα του Συνεδρίου του κόμματος του που τον ανέδειξε αρχηγό, αφήνοντας τις τελικές λεπτομέρειες και τις «ίντριγκες» σε μία στενή ομάδα συνεργατών του. Κάπως έτσι, άλλωστε, κυβέρνησε και την Ελλάδα αργότερα.