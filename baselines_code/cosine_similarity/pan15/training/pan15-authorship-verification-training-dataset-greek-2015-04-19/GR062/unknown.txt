Στις μέρες μας δεν είναι κυρίως οι γυναίκες αλλά οι νεαροί άντρες που επισκέπτονται τους ειδικούς της ψυχικής υγείας προκειμένου να ξεπεράσουν τα τραύματα που βίωσαν κατά τη διάρκεια κάποιας ερωτικής σχέσης. Μπορεί σε κάποιους να φαίνεται παράδοξο, αλλά δεν είναι.
Η εξήγηση γι αυτό που συμβαίνει είναι μάλλον απλή. Έφηβοι και νεαροί άντρες από 15 έως 30 ετών που έχουν ανατραφεί από γονείς που απορρίπτουν τα φαλλοκρατικά πρότυπα των προηγούμενων γενεών, έχουν μάθει να πλησιάζουν τις γυναίκες με σεβασμό και να επιδιώκουν τις σταθερές ερωτικές σχέσεις. Δεν θέλουν σε καμία περίπτωση οι νεαρές φίλες τους να τους ταυτίζουν με το παρωχημένο πρότυπο του «lad» που ενδιαφέρεται μόνο για το γρήγορο σεξ και δεν έχει την ικανότητα να συνδεθεί συναισθηματικά με μια γυναίκα και να της μείνει πιστός, αν το επιλέξει. Είναι άντρες που δεν ντρέπονται να προβάλλουν την ευαισθησία τους και δεν μετράνε την ερωτική τους αξία με τα σώματα που περνούν από το κρεβάτι τους, αλλά με την ικανοποίηση που μπορούν να προσφέρουν στη γυναίκα με την οποία είναι ερωτευμένοι. Μια νέα γενιά ετεροφυλόφιλων αντρών χωρίς συμπλέγματα και φαλλοκρατικές αντιλήψεις.
Η συμπεριφορά του lad, που έχει τις ρίζες της στην εργατική τάξη της Βρετανίας αλλά γρήγορα υιοθετήθηκε από την μεσαία τάξη των υπόλοιπων ευρωπαϊκών χωρών, τείνει να ξεπεραστεί. Lads αποκαλούμε τους νεαρούς -φοιτητές ή εργαζόμενους - που διασκεδάζουν στα κέντρα των πόλεων καταναλώνοντας μεγάλες ποσότητες αλκοόλ, συχνάζοντας σε μπαρ και κλαμπ με σκοπό το φλερτ που ελπίζουν ότι θα οδηγήσει σε ένα ακόμη one night stand.
Το ενδιαφέρον είναι ότι τις καταναλωτικές και ερωτικές συνήθειες των νέων αντρών, όπου κυριαρχούν το περιστασιακό σεξ, το αλκοόλ και τα «ελαφρά» ναρκωτικά, έχουν υιοθετήσει την τελευταία δεκαετία και αρκετές συνομήλικές τους ή και μεγαλύτερες γυναίκες, με αγοραστική δύναμη που δεν είχαν οι μητέρες τους, γεγονός που τις οπλίζει με αυτοπεποίθηση, αλλά και επιθετικότητα καθώς και την επιθυμία να αναπαράγουν στο έπακρο το αντρικό μοντέλο που τόσο έχει επικριθεί από τις φεμινίστριες.
Ο νέος τύπος γυναίκας, η «ladette», καταναλώνει ρούχα, αξεσουάρ, αλκοόλ, δοκιμάζει διαρκώς διαφορετικά μέρη διασκέδασης, κι αντιμετωπίζει τους ερωτικούς συντρόφους της με έναν τρόπο υποτιμητικό που ενέχει έντονα στοιχεία μισανδρισμού. Οι άντρες συγκρίνονται για αυτά που μπορούν να επιδείξουν: οι ερωτικές δεξιότητές τους, η σωματική τους διάπλαση, οι ενδυματολογικές επιλογές, η οικονομική άνεση, το πόσα λεφτά ξοδεύουν για αυτές, το χιούμορ και η ικανότητά τους να διασκεδάσουν μια γυναίκα, σχολιάζονται και αποτιμώνται χωρίς ενδοιασμούς, αντιμετωπίζονται δηλαδή όπως οποιοδήποτε προϊόν προς χρήση. Συχνά οι ladettes αγοράζουν περιοδικά με πορνογραφικό υλικό, νοικιάζουν πορνοταινίες και συχνάζουν σε μαγαζιά αντρικού στριπτίζ.
Στην προσπάθειά τους να απολαύσουν το σεξ με διαφορετικούς παρτενέρ, κατοχυρώνοντας ταυτόχρονα τη συναισθηματική αυτονομία τους, δεν διστάζουν να φερθούν στους άντρες με σκληρότητα, χλευασμό ή αδιαφορία, συμπεριφορές που μέχρι πρότινος θεωρούσαμε καθαρά φαλλοκρατικές. Φαίνεται ότι οι ρόλοι έχουν ως ένα βαθμό αντιστραφεί.
Πρόκειται για μια παροδική μόδα που θα καταλαγιάσει όταν οι γυναίκες «χορτάσουν» τις καινούργιες ελευθερίες που τις διαφημίζει η πανίσχυρη βιομηχανία του πορνό που πάντα αναζητά νέους πελάτες; Μήπως έχει να κάνει με την κυριαρχία της βιομηχανίας της ροζ κουλτούρας που στοχεύει κυρίως στις γυναίκες κι έχει κατακλύσει την αγορά με προϊόντα όπως το "Sex & the City" και οι «Πενήντα αποχρώσεις του Γκρι»; Ή μήπως η νέα τάση ήρθε για να μείνει, μεταβάλλοντας οριστικά τη γυναικεία ερωτική συμπεριφορά με συνέπειες για τις σχέσεις των φύλων που ακόμα δεν μπορούμε να υπολογίσουμε;