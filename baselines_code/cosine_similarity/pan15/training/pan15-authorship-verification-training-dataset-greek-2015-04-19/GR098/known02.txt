Ένας αγαπημένος μου θείος, συνταξιούχος, πάνω από 80 χρονών, ο οποίος έχει ψάξει το θέμα «καύσιμα», ορκίζεται ότι το οικονομικότερο βενζινάδικο σε όλα τα βόρεια προάστια βρίσκεται επί της Λεωφόρου Κηφισίας στο ύψος περίπου των παλιών κανατάδικων. Ο ίδιος δεν πηγαίνει ποτέ σε άλλο πρατήριο. Οδηγεί (ακόμα) πολλές φορές από τον Διόνυσο μέχρι το Μαρούσι μόνο και μόνο για να γεμίσει το ρεζερβουάρ του.

Στο ίδιο βενζινάδικο βρέθηκα και εγώ την Τετάρτη το πρωί, χωρίς σταγόνα βενζίνης (δηλαδή θέλω να καταστήσω σαφές ότι δεν πανικοβλήθηκα εξαιτίας της απεργίας των τελωνειακών και δεν έσπευσα να συμπληρώσω μήπως και ξεμείνω) στο τέλος μιας τεράστιας ουράς και αφού η αμόλυβδη είχε ήδη εξαντληθεί στο πρατήριο κοντά στο σπίτι μου. Δεν πρόσεξα τις αναρτώμενες τιμές. Άλλωστε, εγώ 50 ευρώ έβαζα, 50 ευρώ βάζω. Τόλμησα όμως να ζητήσω απόδειξη. Κάπως διστακτικά, είναι η αλήθεια, λες και ζητούσα καπουτσίνο φρέντο στο παραδοσιακό καφενείο στα Χούρια (νυν Στάδιο) Αρκαδίας. Ευχαρίστως, μου απάντησε ο φιλικότατος υπάλληλος. Και, αμέσως, και ενώ η αντλία ακόμη γυρνούσε, μου παρουσίασε μία απόδειξη για 35 ευρώ. Μα εάν το ντεπόζιτο πάρει παραπάνω; ψέλισα. Να άλλη μία απόδειξη για 30 ευρώ, αμέσως, στο χέρι μου. Σύνολο 65 ευρώ. Μα εάν πάρει λιγότερο; Δεν πειράζει, έχουμε και λιμές, μου απάντησε με αφοπλιστικό χαμόγελο. Δηλαδή τις έχετε έτοιμες τις αποδείξεις; Ναι. Κόβουμε 1.000 ευρώ αποδείξεις και τις δίνουμε σε όποιον μας τις ζητήσει. Αποδείξεις a la carte. Κάποτε τα βενζινάδικα έδιναν ποτήρια, πιάτα, μπάλες ποδοσφαίρου και πετσέτες. Τώρα που ανεβαίνουν οι τιμές της βενζίνης δίνουν αποδείξεις a la carte για την φορολογική μας δήλωση.

Επειδή ο ευφάνταστος αυτός τρόπος (νόμιμος;) και η άμεση εξυπηρέτηση μού προξένησαν εντύπωση το έψαξα το πράγμα. Ακολουθούν λοιπόν οι πληροφορίες που συγκέντρωσα:

-Τα βενζινάδικα δεν υποχρεούνται βάσει του νόμου να εκδίδουν αποδείξεις. Ή μάλλον ούτε καν επιτρέπεται από το νόμο να βάλουν στην ταμειακή μηχανή (που ήδη διαθέτουν για τα άλλα είδη) κουμπί για τις πωλήσεις βενζίνης στη λιανική. Γι αυτό και το Υπουργείο Οικονομικών θέλει τώρα να επιβάλει ταμειακές μηχανές στις αντλίες. Οι βενζινοπώλες δεν διαφωνούν αλλά ζητούν να υπάρχει σύνδεση με το ηλεκτρονικό σύστημα ελέγχου εισροών - εκροών όγκου καυσίμων σε ΟΛΑ τα στάδια. Δηλαδή και στις εταιρείες και στα βυτιοφόρα και όχι μόνο στα πρατήρια. Το πιάσαμε το υπονοούμενο.

-Ένα μεγάλο πρατήριο διακινεί καθημερινά περίπου 7.000 με 8.000 λίτρα. Αυτή την εβδομάδα, που όλοι έτρεξαν να γεμίσουν το δεύτερο και το τρίτο αυτοκίνητο τους, οι πωλήσεις εκτοξεύθηκαν στα 15.000 με 20.000 λίτρα ημερησίως σε πολλά πρατήρια. Πολλές χιλιάδες ευρώ σε αποδείξεις δηλαδή.
-Τα στοιχεία του Υπουργείου Περιβάλλοντος, Ενέργειας και Κλιματικής Αλλαγής δείχνουν ότι η τιμή της αμόλυβδης βενζίνης σημείωσε αυξήσεις-ρεκόρ την τελευταία εβδομάδα.
-Σύμφωνα με δημοσίευμα στην «Καθημερινή», υπολογίζεται ότι οι πρατηριούχοι κέρδισαν περίπου 40 εκατομμύρια ευρώ από την ανακοίνωση της αύξησης του ειδικού φόρου κατανάλωσης έως την εφαρμογή του μέτρου «στοκάροντας» καύσιμα. Δηλαδή περίπου 10.000 ευρώ ανά πρατήριο που διαθέτει εγκαταστάσεις για αποθεματοποίηση και τα ιδιολειτουργούντα πρατήρια των εταιρειών εμπορίας.
Και μερικά ακόμη στοιχεία:
 
-Σύμφωνα με μελέτη της Hellastat, η φοροδιαφυγή από το λαθρεμπόριο καυσίμων υπολογίζεται στα 400 εκατομμύρια ευρώ τον χρόνο, ενώ παλαιότερα στοιχεία δείχνουν τη νοθεία να αυξάνεται κατά 25% μέσα σε μία τριετία.
-Σύμφωνα με μελέτη της Τραπέζας της Ελλάδος και των Ελληνικών Πετρελαίων, οι τιμές των καυσίμων παρουσιάζουν συχνά αυθαίρετες αυξήσεις οι οποίες δεν συνδέονται με την άνοδο στην τιμή του πετρελαίου διεθνώς. Μόνο 3 στις 10 φορές μειώνονται οι τιμές της βενζίνης όταν πέφτουν οι διεθνείς τιμές του πετρελαίου.
Όλα αυτά είναι καλό να τα γνωρίζουμε τώρα που έρχεται Σαββατοκύριακο, πολλά ρεζερβουάρ δεν πρόλαβαν να γεμίσουν και η απεργία των τελωνειακών συνεχίζεται μέχρι την Τετάρτη 24 Φεβρουαρίου, ημέρα της πανελλαδικής απεργίας ΓΣΕΕ-ΑΔΕΔΥ.
 