Η κωμωδία του Στανισλάβ Στρατίεβ «Το Ρωμαϊκό Λουτρό», ανεβαίνει στο Θέατρο Σημείο (πρώην «Απλό»), σε σκηνοθεσία Κώστα Παπακωνσταντίνου (Οι Χαλασοχώρηδες).
Ένας άνθρωπος φεύγει για διακοπές και αφήνει τα κλειδιά του σπιτιού του σε δύο εργάτες για να του επισκευάσουν το πάτωμα. Όταν επιστρέφει, τον περιμένει μια τεράστια έκπληξη. Ένα τέλεια διατηρημένο, αρχαίο Ρωμαϊκό Λουτρό έχει ανακαλυφθεί στο σαλόνι του.
Πλέον, ο χώρος είναι σπίτι; πεδίο ανασκαφής; κολυμβητήριο; όλα μαζί ή τίποτα απ' όλα αυτά;
Ο νόμος αναγνωρίζει στον ιδιοκτήτη το δικαίωμα να συνεχίσει να ζει στο σπίτι του, επιτρέπει σ' έναν φιλόδοξο αρχαιολόγο την έναρξη ανασκαφών και επιβάλλει την παρουσία ενός ναυαγοσώστη, καθώς πρόκειται για υδάτινη δεξαμενή.
Η επιστήμη, η τέχνη, ο αθλητισμός, η ανθρωπότητα και ο μεμονωμένος άνθρωπος, παλεύουν να υπάρξουν μέσα σε λίγα τετραγωνικά, στριμωγμένοι από μια εξουσία απούσα, απρόσωπη και επομένως απάνθρωπη.
Ο Στρατίεβ, μέσα από τη σατιρική του ματιά, βάζει τους ήρωές του να συνδιαλεχθούν με θέμα τον άνθρωπο και τη θέση του στη σύγχρονη κοινωνία.
Ο συγγραφέας ανοίγει τον διάλογο μέσα στο περιβάλλον τού «βαλκανικού κομμουνισμού της Βουλγαρίας του 1974».
Η παράσταση συνεχίζει τον διάλογο αυτόν, μέσα στο περιβάλλον του «βαλκανικού καπιταλισμού της Ελλάδας του 2014».
--«Γιατί όταν κάποιος ζητάει θυσίες, αναφέρεται πάντα στους άλλους;»
--«Γιατί η ανθρωπότητα είναι πάντα μια αφηρημένη έννοια και ποτέ ο άνθρωπος που έχεις απέναντί σου;»
Ο Στρατίεβ Στανισλάβ γεννήθηκε το 1941 στη Σόφια. Σπούδασε βουλγαρική φιλολογία στο Πανεπιστήμιο της Σόφιας και παράλληλα εργαζόταν ως δημοσιογράφος. Το πρώιμο έργο του συνδέεται με το θέατρο του παραλόγου.
Το Ρωμαϊκό Λουτρό ήταν το πρώτο του θεατρικό έργο, το οποίο παρουσιάστηκε στο Κρατικό Σατιρικό Θέατρο της Σόφιας το 1974 και συνεχίστηκε για δέκα σεζόν. Στην Ελλάδα παρουσιάστηκε πρώτη φορά το 1987, από το ΑΜΦΙ-ΘΕΑΤΡΟ Σπύρου Ευαγγελάτου.
Άλλα θεατρικά έργα του είναι: «Το Σακάκι που βελάζει», «Το λεωφορείο», «Ο Μαξιμαλιστής», «Η ζωή, έστω και σύντομη», «Το Βαλκανικό Σύνδρομο», «Μαμούθ», "On the Other Side", "Empty Rooms". Τα έργα του έχουν μεταφραστεί σε 30 γλώσσες και έχουν παρουσιαστεί σε πολλά θέατρα στον κόσμο.
Από το 1975 μέχρι τον θάνατό του το 2000, εργάστηκε ως δραματουργός στο Κρατικό Σατιρικό Θέατρο της Σόφιας.
