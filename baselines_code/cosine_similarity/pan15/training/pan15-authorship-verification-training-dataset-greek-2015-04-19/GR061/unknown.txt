Πόσες ώρες άραγε παρακολούθησα την αναμετάδοση του παιχνιδιού «Χρυσή Αυγή» στην τηλεόραση; Τώρα έπαψε ο πρώτος γύρος και πάμε για τον δεύτερο. Οι θριαμβευτές του πρώτου γύρου πανηγυρίζουν ακόμη.
Είδα τόσα ρεπορτάζ, τόσα όπλα, τόσα κέντρα εκπαίδευσης, και τίποτε δεν είδα. Άκουσα τόσες εντυπωσιακές αναλύσεις επί του θέματος και πάλι δεν κατάλαβα τι έχει πραγματικά συμβεί στην ελληνική κοινωνία.
Πριν από λίγες μέρες σε μια αίθουσα στο Γαλλικό Ινστιτούτο, στο πλαίσιο προβολών του CineDoc, ένα ντοκιμαντέρ με πήγε πίσω στον χρόνο, λίγο πριν η Χρυσή Αυγή εκλεγεί στη Βουλή, πριν η ηγεσία της Χρυσής Αυγής δώσει εντολή σιωπής στα μέλη της. Η ταινία, η οποία αποτελεί ένα παρθενικό ταξίδι, ένα ταξίδι παρατήρησης στον τόπο όπου γεννήθηκε το νέο και αποδεκτό πρόσωπο της Χρυσής Αυγής ίσως δίνει την απάντηση που αναζητούν όλοι. Γιατί ο πυρήνας της Χρυσής Αυγής δεν θα σπάσει ακόμη και αν όλα τα επίσημα μέλη της Χρυσής Αυγής φυλακιστούν.
Η ταινία αποτελεί τη διπλωματική εργασία του φοιτητή Κωνσταντίνου Γεωργούση στην Εθνική Σχολή Κινηματογράφου της Μεγάλης Βρετανίας. Η κάμερα του σκηνοθέτη καταγράφει τον εφιάλτη του νεοναζισμού σε μια κρίσιμη χρονική στιγμή. Το 37λεπτο ντοκιμαντέρ παρουσιάζει την περσινή προεκλογική εκστρατεία της Χρυσής Αυγής στην περιοχή του Αγ. Παντελεήμονα ακολουθώντας τον υποψήφιο της Χρυσής Αυγής Αλ. Πλωμαρίτη ο οποίος ανάμεσα σε άλλα μιλά για φούρνους για τους μετανάστες. Η άνεση με την οποία οι κάτοικοι της περιοχής εκφράζουν τα συναισθήματα τους για τους μετανάστες είναι συγκλονιστική. «Τι άλλο, ρε Γιώργο, θα πάρεις από τους Αριστερούς;» ακούγεται ο κ. Πλωμαρίτης να ρωτά. «Τα δόντια για κομπολόγια», σπεύδει να προσθέσει κάποιος άλλος...
Οι Αφρικανοί είναι πίθηκοι και μαϊμούδες, οι Ινδοί χρησιμοποιούνται για μια ομαδική φωτογραφία για να αποδείξει η Χρυσή Αυγή ότι δεν είναι ρατσιστική ομάδα, ενώ οι κυρίες της περιοχής καταριούνται το κράτος που τις έχει αφήσει στο έλεος της εγκληματικότητας. Οι ξένοι δεν έχουν θέση εδώ. Ούτε στα εκλογικά κέντρα τα οποία φυλάσσονται προκειμένου να μην ψηφίσει κανένας αλλοδαπός.
Η πιο συγκλονιστική ίσως στιγμή του ντοκιμαντέρ είναι όταν ένας κάτοικος του Αγίου Παντελεήμονα και Χρυσαυγίτης απαγορεύει στο παιδί του να φέρνει ξένα παιδιά στο σπίτι. Εκείνο θέλοντας να παίξει γυρίζει στα παιδιά που βρίσκονται γύρω του και τους ρωτάει έναν-έναν αν είναι Ελληνόπουλα. Η σύντομη ανάκριση φτάνει στον Νίνο. «Ο Νίνο είναι Έλληνας» λέει στον πατέρα του. «Όχι, είναι Αλβανός» απαντάει εκείνος. Το ειρωνικό της υπόθεσης είναι ότι η μητέρα του μικρού ανακριτή είναι ξένη και όχι Ελληνίδα.
Παρ` όλη την πολιτική σημασία της ταινίας, ο σκηνοθέτης μας καλεί να δούμε το ντοκιμαντέρ ως μια καλλιτεχνική δημιουργία. Η μεταφορά που χρησιμοποιεί για να εξισώσει τους «Εκκαθαριστές» Χρυσαυγίτες με τα οχήματα καθαρισμού του Δήμου είναι ίσως η πιο επιτυχημένη δημιουργική νότα της ταινίας. «Ό,τι δεν καθαρίζει το κράτος, αναλαμβάνουν τελικά να καθαρίζουν άλλοι» σχολιάζει ένας θεατής. 
Παρ' όλο που η ταινία δυσκολεύτηκε πολύ να βρει μια οθόνη στη χώρα μας, απέσπασε το ειδικό βραβείο της επιτροπής στο Φεστιβάλ Κινηματογράφου του Σεράγεβου. Το βραβείο συνοδεύεται από 2.500 ευρώ που προσφέρει το βαλκανικό Al Jazeera.  Το ντοκιμαντέρ στην Ελλάδα έχει προβληθεί μέχρι στιγμής στο Γαλλικό Ινστιτούτο ανοίγοντας την αυλαία του Φεστιβάλ Ντοκιμαντέρ CineDoc, και στο Αντιρατσιστικό Φεστιβάλ της Αθήνας. «Οι Εκκαθαριστές» έχουν επίσης προβληθεί στο Διεθνές Φεστιβάλ Ντοκιμαντέρ του Άμστερνταμ (IDFA), στη Βρετανία και σε ειδική ημερίδα στο μουσείο των Ες Ες στο Βερολίνο. Ένα οκτάλεπτο απόσπασμα του ντοκιμαντέρ προβλήθηκε στο Channel 4, κόβοντας τις ανάσες με την απλότητα με την οποία παρατηρεί τη Χρυσή Αυγή χωρίς καμία παρέμβαση και σχόλια. Τα σχόλια άλλωστε σε μια περίπτωση σαν τη Χρυσή Αυγή μάλλον περιττεύουν.