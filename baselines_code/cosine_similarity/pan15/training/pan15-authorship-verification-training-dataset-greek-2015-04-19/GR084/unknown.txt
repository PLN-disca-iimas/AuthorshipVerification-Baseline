Τα είχε βαρεθεί όλα. Και όλους. Και ειδικά την βλαμένη την γυναίκα του, που δεν του φτάνουν όλες οι άλλες μαλακίες που πρέπει να κάνει σε αυτή τη ζωή, έχει να τρέχει και στον Χόντο να της πάρει καλλυντικά - να ξοδέψει λεφτά, δηλαδή, για πράγματα τα οποία δεν έχουν κανένα αποτέλεσμα έτσι κι αλλιώς. Δεν έχει βρεθεί ακόμα η κρέμα που θα κάνει την Πόπη να δείχνει ευτυχισμένη ή έστω στοιχειωδώς ικανοποιημένη απο την ζωή της - οπότε να δυό ανικανοποίητοι μαλάκες, κυρίες και κύριοι. Που μεγαλώνουν και δυό παιδιά.

Η μαλακισμένη η Φρίντζου τον στραβοκοιτάζει που φεύγει πριν τις έξι αλλά χέστηκε. Τόσα χρόνια τώρα που έφευγε στις επτά τι κατάλαβε; Την προαγωγή την πήρε ο Δεινόσαυρος κι αυτός έμεινε με τα χίλια διακόσια καθαρά και καμία ελπίδα για το άμεσο μέλλον, το οποίο δεν πάει πουθενά. Τα παιδιά στοιχίζουν τα μαλλιοκέφαλά τους κι ο κόσμος δεν ξοδεύει πια λεφτά για καλλωπισμούς δοντιών αλλά αυτό βεβαίως δεν εμποδίζει την Πόπη να περνάει όλη μέρα στο ιατρείο της και να του φορτώνει όλες τις εξωτερικές αγγαρείες. Επειδή αυτός δουλεύει στο γαμημένο το Κέντρο, το οποίο κάποτε ήταν πλεονέκτημα και τώρα είναι η μαύρη κατάρα. Έξι το απόγευμα, παραμονές Γιορτών και στη Μητροπόλεως φοβάσαι να κυκλοφορήσεις απο τη νέκρα. Όλα σκοτεινά, κλειστά και θλιβερά - όπως περίπου και η διάθεσή του.

Στην Ερμού τα πράγματα είναι πιό φωτεινά αλλά καμία σχέση με τα παλιά, καλά χρόνια, όταν ο δρόμος ήταν πνιγμένος στα αξιοθέατα και πάθαινες αυχενικό για να τα δεις όλα. Και δεν είναι μόνο λιγότερες οι γυναίκες της Ερμού, είναι και που ντύνονται ασορτί με την Κρίση, γκρίζα, σκοτεινά και απαισιόδοξα, χωρίς χρώματα και στολίδια - ή τουλάχιστον έτσι του φαίνεται στην κατάστασή του. Μέχρι που μπαίνει στον Χόντο και βρίσκεται στο άλλο άκρο. Όλες βαμμένες, χτενισμένες και εξωραϊσμένες - εκτός κι αν την άκουσε με τα 3.552 αρώματα στην ατμόσφαιρα και τα βλέπει όλα ωραία.

Η δεσποινίς Ξανθειά σκάει πλατύ χαμόγελο και τσακίζεται να τον εξυπηρετήσει. Οι πωλήτριες των καλλυντικάδικων έχουν μιά λογική αδυναμία στους άντρες πελάτες, πόσο μάλλον όταν είναι ψηλοί, μελαχροινοί, λίγο πριν τα σαράντα και φοράνε κοστούμι και γραβάτα. Ο συγκεκριμένος φοράει και βέρα, βέβαια, αλλά αυτό δεν πτοεί καμία. Τα κορίτσια του ταμείου τον κοιτάζουν με λαχτάρα όταν συνειδητοποιούν ότι μόλις ξόδεψε 230 ευρώ για τα καλλυντικά της γυναίκας του και προς στιγμήν του`ρχεται να τους αποκαλύψει την αλήθεια, ότι η γυναίκα του δεν πληρώνει μόνο τα καλλυντικά της αλλά και τους περισσότερους λογαριασμούς του σπιτιού διότι ο δικός του μισθός ίσα που καλύπτει τα  γαμημένα τα δάνεια. Διότι η κυρία Πόπη ήθελε δικό της σπίτι στο Ψυχικό και τότε ζούσαν σε έναν κόσμο που το χιλιάρικο το μήνα στο δάνειο δεν ήταν «και κανένα απαγορευτικό ποσόν». Τώρα, βέβαια, τα δικά του λεφτά πάνε όλα στην Τράπεζα, ενώ η Πόπη έχει την άνεση να ξοδεύει για καλλυντικά και άλλες παπαριές. Απο τα «δικά της».

Βγαίνει στον δρόμο αλλά τώρα δεν πρόκειται να ανέβει την Ερμού, διότι θέλει να πλακώσει στο ξύλο όλες τις γυναίκες που ξοδεύουν λεφτά. Στρίβει στη Νίκης και μετά απο μερικά δευτερόλεπτα συνειδητοποιεί ότι οι λιγοστοί περαστικοί σχεδόν τρέχουν για να φύγουν μακριά απο μια ομάδα μαυροντυμένων που βρίσκεται λίγα μέτρα μπροστά του - κι έχει βάλει στη μέση κάποιον σκούρο. Το μόνο που σκέφτεται είναι ότι αυτούς μπορεί να τους δείρει χωρίς πρόβλημα και ορμάει προς το μέρος τους ουρλιάζοντας «τι κάνετε στον άνθρωπο, παλιομαλάκες!», κραδαίνοντας την σακούλα με τα καλλυντικά λες κι είναι ο Τσακ Νόρις.

Το επόμενο που θυμάται είναι ότι πρέπει να σηκωθεί απο τη μέση του δρόμου που είναι πεσμένος και να κάνει κάτι με τη μύτη του, που μάλλον έχει ξεκολλήσει και κείται κάπου τριγύρω. Οι κάφροι με τον σκούρο έχουν εξαφανιστεί, όπως επίσης και κάθε ίχνος ζωής στο τετράγωνο. Η σακούλα με τα καλλυντικά, αντιθέτως, παραμένει στο χέρι του. Καταφέρνει να σηκωθεί και διαπιστώνει ότι και η μύτη του είναι τελικά στη θέση της αλλά τρέχει αίμα πολύ και παντού και χρειάζεται πρώτες βοήθειες - ευτυχώς, κάπου στο βάθος διακρίνεται ο πράσινος σταυρός ενός φαρμακείου. Είναι δυό-τρία τετράγωνα δρόμος και τα κάνει με σημαντικό κόπο. Κι όταν φτάνει στην πόρτα την βρίσκει κλειστή. Υπάρχει ένα κουδούνι, όμως, το οποίο και βαράει. Και μετά από λίγο η φαρμακοποιός έρχεται στην πόρτα, γουρλώνει τα (όμορφα) μάτια της, διστάζει για λίγο κι ύστερα του ανοίγει - αλλά όχι διάπλατα.

«Νομίζω ότι μου έσπασαν τη μύτη...»
«Οι χρυσαυγίτες;»
«Κατά πάσα πιθανότητα...»

Τον πιάνει απο το χέρι και τον τραβάει μέσα. Κοιτάζει μια γρήγορη έξω, κλείνει την πόρτα και κατεβάζει και τα προστατευτικά σίδερα. Κι αν είναι καμιά ψυχοπαθής φαρμακοποιός και τον κλείδωσε για να του την πέσει με την σύριγγα; Να, τώρα τον πάει και μέσα, για να μην φαίνονται απο τον δρόμο. Ας του την πέσει κι ο,τι να`ναι, εδώ που τα λέμε. Η οπίσθια θέα της είναι άκρως ενδιαφέρουσα, ακόμα και με την άσπρη ρομπίτσα απο πάνω. Απο κάτω φοράει φούστα με τακούνια και απο μπροστά είναι ακόμα καλύτερη. Του αρέσουν τα μάτια της και τα χείλη της και το ντεκολτέ της ρόμπας και το γεγονός ότι του ρίχνει λίγα χρονάκια σίγουρα - και φοράει και βέρα. Πιό πολύ του αρέσει ο τρόπος που τον κοιτάζει, όμως. Σαν να γουστάρει αυτό που βλέπει.

Το πίσω δωμάτιο έχει ένα τραπέζι-γραφείο, δύο καρέκλες κι έναν πάγκο ιατρικής εξέτασης, στον οποίο του λέει να καθίσει ενώ φοράει ένα ζευγάρι γάντια μιάς χρήσεως κι έρχεται μπροστά του. Πιάνει την πονεμένη μύτη του πολύ απαλά και τον διαβεβαιώνει ότι δεν έχει σπάσει, να μην ανησυχεί.

«Θα την καθαρίσουμε κι είναι εντάξει. Βγάλε και το σακάκι και τη γραβάτα να δούμε τι μπορούμε να κάνουμε και γι` αυτά...»

Τα βγάζει ευχαρίστως αν και είναι σίγουρος ότι δεν μπορούν να κάνουν τίποτα.

«Πώς έγινε;»

Επίσης και η φωνή της του αρέσει. Βαθειά, ηρεμιστική, χωρίς ενοχλητικά πρίμα.

«Έδερναν έναν μαύρο και χώθηκα, ο μαλάκας...»

«Φτηνά τη γλύτωσες. Κυκλοφορούν κάτι γερά παιδιά εδώ γύρω. Όχι ότι εσύ δεν φαίνεσαι γερός...»

Έρχεται με τα μπαμπάκια και τα οξυζενέ της και στήνεται σε απόσταση αναπνοής απο τη μύτη του, η οποία έχει αρχίσει να ξεχνάει ότι πονάει. Κι όσο την πασπατεύει, τόσο αρχίζουν να ζωντανεύουν άλλα σημεία του σώματός του. Τα μάτια του είναι στην ευθεία του λαιμού της κι αν τα χαμηλώσει λίγο έχει πανοραμική θέα στο πλουσιότατο ντεκολτέ. Αν του βάλει θερμόμετρο θα δείξει 150 βαθμούς, είναι σίγουρος.

«Να ανοίξουμε λίγο το πουκάμισο να μην γίνει τελείως χάλια;»

Να ανοίξουμε ο,τι θέλει η κυρία, σκέφτεται και πάει να ξεκουμπωθεί αλλά η κυρία τον σταματάει.

«Αυτό θα το κάνω εγώ. Εσύ θα ξεκουμπώσεις εμένα μόλις τελειώσω με τη μύτη σου...»