Το σενάριο είναι γνωστό σε όλους. Από τις 28/9/2012 έχουν κατατεθεί 600 δισ. δολάρια από τον οργανισμό ei-END υπέρ της σωτηρίας του ελληνικού χρέους. Ελληνοαμερικανός μεγιστάνας μπορεί να σώσει την Ελλάδα με ένα καταπίστευμα!
Τον τελευταίο καιρό ο Αρτέμης Σώρρας, οι συνεργάτες του και διάφοροι πιθανοί και απίθανοι τύποι έχουν πάρει σβάρνα τους δήμους της χώρας και προσπαθούν να πείσουν ότι μπορούν να εξασφαλίσουν αμύθητα ποσά, αρκεί να τους δώσουν ένα πληρεξούσιο.
Πέρσι που ξέσπασε η εξωφρενική ιστορία, οι περισσότεροι γελάσαμε με το καταπίστευμα που κάπου υπάρχει και αρκεί κάποιος Αρτέμης Σώρρας, ζάπλουτος, να το ρευστοποιήσει, αλλά η ελληνική κυβέρνηση δεν το δέχεται. Όπως λέει ο ίδιος ο Σώρρας, «διατίθεται να εξαγοράσει όλο το δημόσιο χρέος της Ελλάδας και να προσφέρει και χρήματα για ανάπτυξη. Ληξιπρόθεσμα ομόλογα αξίας 600 δισεκατομμυρίων $ έχουν ήδη κατατεθεί σε λογαριασμό με δικαιούχο την Ελληνική Δημοκρατία και 50 δισεκατομμύρια δολάρια για την Κύπρο, σε τράπεζες του Τορόντο, Οντάριο του Καναδά αντίστοιχα.».
Όρεξη να έχει κάποιος και θα βρει στο διαδίκτυο αρκετό υλικό σχετικά με τους ισχυρισμούς των κυρίων Σώρρα και Λαμπράκη, σχετικά με τα 600 (ή και παραπάνω, κανείς δεν έχει καταλάβει ακριβώς πόσα είναι) δισ., την προέλευσή τους (κάποια αμερικανικά ομόλογα), την Τράπεζα της Ανατολής που κι αυτή κάπως εμπλέκεται αλλά και την πώληση «ορισμένων πνευματικών δικαιωμάτων που έχουν να κάνουν με μια πολύ υψηλή τεχνολογία». Σύμφωνα με τον κ. Λαμπράκη, πρόκειται για μυστική τεχνολογία καυσίμων που γνώριζαν οι αρχαίοι Έλληνες και πουλήθηκε στους Αμερικανούς έναντι 3 τρισ. δολαρίων με αποτέλεσμα αυτοί οι τελευταίοι να στείλουν στο Διάστημα ένα διαστημόπλοιο που κινούνταν επί 17 μήνες χωρίς καύσιμα. 
Καλός ο χαβαλές, αλλά κι επικίνδυνος. Διότι στη χώρα που ζούμε, χιλιάδες αφελείς δέχονται ότι αρκεί να βάλουν την υπογραφή τους για να σωθεί η χώρα. «Τόσο απλό κι όμως εφικτό!» είναι ο μύθος που συνοδεύει τον Σώρρα και την κουστωδία του. Παρ' όλο που οι αμερικανικές αρχές επισήμως έχουν ενημερώσει ότι «λεφτά δεν υπάρχουν», κι ότι, αντίθετα, καλό είναι να υπάρξουν εισαγγελείς. Παρ' όλο που το ρεπορτάζ της εφημερίδας «Έθνος» σχετικά με τα ανύπαρκτα χρήματα βγήκε τον Αύγουστο, η ιστορία συνεχίζεται και, μάλιστα, παίρνει διαρκώς μεγαλύτερες διαστάσεις. Πιστοί του Σώρρα σε όλη τη χώρα διοργανώνουν συναντήσεις και εκστρατείες συλλογής υπογραφών, προκειμένου να «γίνει αποδεκτή η πρόταση χρηματοδότησης». Με την υπογραφή, μάλιστα, ο «πιστός» δηλώνει και ΑΦΜ και ΔΟΥ...
Η περιφέρεια είναι πεδίο δόξας λαμπρό για τον Σώρρα, καθώς τους τελευταίους μήνες έχουν προσεγγίσει δημοτικούς άρχοντες, στους οποίους τάζουν χρηματοδοτήσεις. Μιλάμε για αμύθητα ποσά, αρκεί να γίνει ένα πληρεξούσιο από το δημοτικό συμβούλιο ώστε «οι ευεργέτες» να εισπράξουν τα μυθικά ποσά για λογαριασμό των δήμων! «Εσάς σας αναλογούν 4 δισ.!» είπαν στους εμβρόντητους δημοτικούς συμβούλους του δήμου Σκύδρας του νομού Πέλλας, για παράδειγμα. Σε σημείο να πέσει χοντρό γέλιο, όπως και σε πολλούς, ακόμη, δήμους.
Οι «ευεργέτες» ισχυρίζονται ότι έχουν μαζέψει 50 εξουσιοδοτήσεις από δημοτικά συμβούλια κι είναι έτοιμοι να αρχίσουν να σηκώνουν λεφτά για να τα αποδώσουν στους δήμους. Έχουν τάξει γιοφύρια και δρόμους, θάλασσες και ποτάμια, μεταλλεία και ορυχεία, σχολεία και ΚΑΠΗ, ό,τι θέλει ο καθένας.
Ο βουλευτής Πέλλας και δημοτικός σύμβουλος Σκύδρας Ιορδάνης Τζαμτζής κατέθεσε στις αρχές Οκτωβρίου ερώτηση στη Βουλή προς του Υπουργούς Εσωτερικών, Οικονομικών και Δικαιοσύνης σχετικά με τον οργανισμό και τα χρήματα που επικαλείται ο κ. Σώρρας, καθώς και με τα μέτρα που προτίθενται να λάβουν εάν αποδειχθεί ότι πρόκειται περί προσπάθειας εξαπάτησης του δήμου του. Μέχρι στιγμής δεν έχει δοθεί απάντηση.
Στο μεταξύ, ο Σώρρας και οι συν αυτώ οργώνουν τη χώρα. Επιστρατεύουν διάφορους ντόπιους και γνωστούς γνωστών των δημάρχων και των αντιδημάρχων. Είναι άγνωστος ο αριθμός όσων έχουν υποκύψει στα θέλγητρα του Σώρρα. Ο κ. Τζαμτζής υπολογίζει ότι 5 δήμοι έχουν υπογράψει. Όπως το δημοτικό συμβούλιο του δήμου Αμοργού που που έλαβε ομόφωνη απόφαση και εξουσιοδότησε τον Αρτέμη Σώρρα να φέρει χρηματοδότηση με τη μορφή άτοκου δανείου για 50 χρόνια. Μάλιστα, ο δήμαρχος μας θυμίζει τη γνωστή ρήση «δεν είμαστε σίγουροι ότι υπάρχει Θεός αλλά δεν μας πειράζει να ανάβουμε ένα κεράκι πού και πού» λέγοντας ότι «τους εξουσιοδότησα μεν, αλλά είναι πολύ όμορφο για να είναι αληθινό.».
Υπάρχουν κι εκείνοι που βλέπουν τα πράγματα λίγο πιο απλά. Για παράδειγμα, δημοτικός άρχοντας που συναντήθηκε με τον Σώρρα και την κουστωδία του, μου είπε: «Με το που είδα τις φάτσες, ήθελα να φύγω τρέχοντας. Του Σώρρα του λείπουν τρία δόντια. Είναι δυνατόν να πηγαίνεις να πουλήσεις δισ. και να μη φτιάχνεις τα δόντια σου;».