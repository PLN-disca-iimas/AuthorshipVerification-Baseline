Δεν είστε εντάξει. Δεν είστε καθόλου εντάξει. Δεν είναι δυνατόν να έγινε αυτό στις 12 Νοεμβρίου και ορισμένοι να το πληροφορούμαστε 10 μέρες μετά!
Μιλώ για την εμφάνιση του Λευτέρη Πανταζή στην εκπομπή της Τατιάνας Στεφανίδου και την ανακοίνωση της σκέψης του να κατέβει για δήμαρχος.
Βέβαια, ο δημοφιλής καλλιτέχνης δεν είναι σίγουρος ακριβώς σε ποιον δήμο θα κατεβεί. «Σκέφτομαι να κατέβω Βουλιαγμένη (μικρή παύση) - Βάρη» απαντά στην ερώτηση της Τατιάνας «Τι έχεις να πεις για το ότι στα δημοσιογραφικά πηγαδάκια λεν ότι ο Πανταζής κατεβαίνει Βουλιαγμένη για δήμαρχος;». Το ξανασκέφτεται, όμως και διορθώνει: «Είναι Βάρη - Βουλιαγμένη» αλλά και πάλι κάτι δεν πάει καλά, όμως με μια τρίτη προσπάθεια καταφέρνει να θυμηθεί το ακριβές όνομα του δήμου: «Βάρη - Βούλα - Βουλιαγμένη». Τρία βήτα στη σειρά, άντε να θυμηθείς ποιο πάει πρώτο. Εφεξής θα αποκαλούμε το δήμο ΒαΒούΒου, για συντομία.
«Σκέφτομαι να ασχοληθώ με τα κοινά. Με παροτρύνει όλος ο κόσμος να κατέβω στις εκλογές για να βοηθήσω», είπε ο κ. Πανταζής και μας έστειλε αδιάβαστους. Εφόσον αυτό αληθεύει, είτε ο κόσμος το έχει χάσει τελείως και όποιον βλέπει στο δρόμο και του φαίνεται γνωστός του λέει «φιλαράκι, κατέβα στις εκλογές για να σωθούμε» είτε ο κόσμος γνωρίζει κάτι για τον κ. Πανταζή κάτι παραπάνω από τα τραγούδια του, κάτι που εμείς που δεν τον συναντούμε τακτικά αγνοούμε.
Βεβαίως, το κίνητρο του δημοφιλούς καλλιτέχνη είναι η ανιδιοτελής προσφορά: «θέλω να ασχοληθώ με τη νεολαία, να δώσω νέες θέσεις εργασίας» δήλωσε στην Τατιάνα. Εξαιρετική ιδέα! Αν -λέω εγώ τώρα- ανοίξουν καμιά τριανταριά επιπλέον νυχτερινά κέντρα στον δήμο ΒαΒούΒου προδιαγραφών ΛΕ-ΠΑ (δηλαδή με τα λουλούδια τους, τις σαμπάνιες τους, τα όπα τους και τα όλα τους) θα δημιουργηθούν τουλάχιστον 1.000 θέσεις εργασίας σε αυτά. Άσε, δε, τις «παράπλευρες εργασίες»: θα γεμίσει η περιοχή λογιστές, δικηγόρους και αυτοφωράδηκες, καθώς το ενοχλητικό ΣΔΟΕ θα βολοδέρνει στην περιοχή σαν την άδικη κατάρα, άρα τα κέντρα καλό είναι να αρματωθούν. Θα σωθεί ο τόπος!
Η έφεση του ΛΕ-ΠΑ στα κοινά είναι κάτι το αδιαμφισβήτητο: «Έχω στη Βούλα ένα αθλητικό κέντρο όπου κάνουμε πάρα πολλά πράγματα με τη νεολαία, με ομάδες ποδοσφαίρου κάνουμε πολλές φορές ας πούμε και αγώνες για καλό σκοπό». Εκτός αυτού, όμως, υπάρχει και θεία στήριξη: «Είναι κοντά μας η Εκκλησία, όλοι οι φορείς και η κυρία Βαρδινογιάννη μας βοηθά», είπε.
Το θέμα βρίσκεται, επίσης, στο ότι ο δήμος ΒαΒούΒου είναι στο χείλος της οικονομικής καταστροφής, όπως δηλώνει ο νυν δήμαρχος Σ. Πανάς, καθώς εκεί οδηγήθηκε από μια αρνητική εξέλιξη στη δικαστική διένεξη που ξεκίνησε το 2001 μεταξύ της υπό εκκαθάριση Μετοχικής Εταιρίας Εκμετάλλευσης Κτήματος Βούλας και του πρώην δήμου Βούλας. Αλλά δεν ανησυχούμε: ένας τόσο καλός επιχειρηματίας όσο ο ΛΕ-ΠΑ, ταγμένος στην υπηρεσία του λαού, θα τα καταφέρει.
Κάποιοι κακόπιστοι, πάλι, ισχυρίζονται ότι δεν πρόκειται παρά για ένα μικρό διαφημιστικό κολπάκι, μια που τη Δευτέρα ο ΛΕ-ΠΑ κυκλοφορεί καινούργιο cd με τον ελαφρώς απειλητικό τίτλο «Ξαναγύρισες, ε;» Ίσως γι` αυτό και η Τατιάνα, μετά από ενάμιση λεπτό πολιτικής συζήτησης με τον δημοφιλή τραγουδιστή έσπευσε να αναγγείλει διαφημίσεις «και μετά θα μας τραγουδήσει ο Λευτέρης». Κι ακούστηκε η γνωστή παπαγαλένια φωνή του να προειδοποιεί «Έχω αλλάξει και δε θ` αφήσω να με κάψει στον γυρισμό σου η φωτιά σου, δε θέλω πια τον έρωτά σου»