Είναι γνωστό πως η Apple ανοίγει νέους δρόμους στην τεχνολογία με τα προϊόντα της. Τελευταία μάθαμε πως μπορεί να εξαφανίσει πολύ περισσότερους. Το πρόβλημα που προέκυψε με τους χάρτες στο νέο iOS6 μπορεί να σε ταξιδέψει παρά τη θέλησή σου, ή και χωρίς να το καταλάβεις. Πάρκα εμφανίζονται ως αεροδρόμια, πόλεις αλλάζουν ήπειρο και μουσεία επιπλέουν σε ποτάμια. Η έντονη κριτική που δέχθηκε η εταιρία, οδήγησε τον Tim Cook να δημοσιεύσει γράμμα στο οποίο απολογείται και μάλιστα προτείνει προσωρινά την χρήση ανταγωνιστικών υπηρεσίων. Σε έναν ιδανικό κόσμο, τα παράπονα θα είχαν δύο αποδέκτες: την Apple και την Google, καθώς οι δύο πλευρές δεν κατάφεραν να έρθουν σε συμφωνία για τους όρους αδειοδότησης της υπηρεσίας πλοήγησης με φωνητικές οδηγίες κι έτσι φτάσαμε σε αυτό το σημείο.
Παρόλα αυτά, το πρόβλημα με τους χάρτες δεν φαίνεται να λειτούργησε αποτρεπτικά για τους καταναλωτές. Περισσότερες από 100 εκατομμύρια συσκευές χρησιμοποιούν πλέον το νέο iOS6 που κυκλοφόρησε στις 19 Σεπτεμβρίου, ενώ οι παραγγελίες του iphone5 ξεπέρασαν τα 2 εκατομμύρια μέσα σε 24 ώρες. Τα νούμερα είναι εντυπωσιακά και κάπου μέσα σε αυτά, βρίσκεται και η Ελλάδα. Και σίγουρα αρκετά email παραπόνων σχετικά με το νέο λογισμικό είχαν ελληνικό όνομα για υπογραφή. Ακούγεται προκλητικό να ασχολείται κανείς με τέτοια θέματα σε μια χώρα το χρέος της οποίας μπορεί να αποπληρωθεί εάν πωληθεί η Apple και να μας μείνουν και ρέστα; Ίσως, αλλά κακώς. Τα συμπεράσματα δεν βγαίνουν μόνο στις αποχρώσεις του iphone, άσπρο και μαύρο. Υπάρχει και μια τρίτη, η οποία έχει κάθε δικαίωμα να προβληματίζεται και να παραπονιέται. Αναφέρομαι στους ανθρώπους με προβλήματα όρασης.
Το ζήτημα εμφανίστηκε αμέσως μετά την αναβάθμιση σε iOS6. Και επειδή είναι καλό να λέμε τα πράγματα με το όνομά τους, το συγκεκριμένο ακούει στο Αλέξανδρος. Πρόκειται για την αυτοματοποιημένη ελληνική φωνή που χρησιμοποιείται στο Voice Over του iphone και η οποία στο νέο λογισμικό δεν είναι καθαρή και κατανοητή. Οι λέξεις κόβονται στην μέση ενώ η προφορά και ο τονισμός είναι ανακριβείς με αποτέλεσμα να καθίσταται αδύνατη η ανάγνωση και υπαγόρευση κειμένων. Με άλλα λόγια, το iphone, που εκτός των άλλων αποτελεί βασικό εργαλείο ανάγνωσης βιβλίων και εφημερίδων για αυτήν την μερίδα Ελλήνων καταναλωτών, αχρηστεύεται.
Το πρόβλημα εντοπίστηκε από τον κύριο Σπύρο Σκορδίλη, ο οποίος είναι μέλος στην λίστα αλληλογραφίας Orasis. Μαζί με άλλα μέλη, την αμέσως επόμενη μέρα της κυκλοφορίας του iOS6, επικοινώνησαν με την Αpple γνωστοποιώντας και περιγράφοντας την κατάσταση. Η ανταπόκριση της εταιρίας ήταν άμεση αλλά όχι αποτελεσματική. Αφού ευχαρίστησαν για το feedback κι ενημέρωσαν πως το θέμα προωθήθηκε στο αρμόδιο τμήμα, δεν έδωσαν σαφή απάντηση για το πότε θα υπάρξει κάποια αναβάθμιση που θα διορθώσει το πρόβλημα. Βέβαια, είναι λογικό. Η ελληνική αγορά είναι τόσο μικρή όσο το κεφάλι μιας καρφίτσας. Ακόμη μικρότερο είναι το ποσοστό των Ελλήνων καταναλωτών με προβλήματα όρασης. Πιθανώς εάν συνέβαινε κάτι ανάλογο στην αμερικανική αγορά, ο Tim Cook να δημοσίευε ένα ακόμη απολογητικό γράμμα και η λύση να βρισκόταν πιο γρήγορα. Αλλά ας αφήσουμε τέτοιου είδους σενάρια. Μας φτάνουν αυτά για τα 600 δισ. των ομογενών.
Ο κύριος Σκορδίλης επανήλθε με δεύτερο email προτείνοντάς τους εναλλακτική, για την οποία μάλιστα, όπως έγραψε, είναι διατεθειμένοι να την κατεβάσουν ως εφαρμογή επί πληρωμή. Εφόσον η εταιρία δεν δεχόταν να επαναφέρει την προηγούμενη λειτουργική έκδοση του Αλέξανδρου που υπήρχε στο iOS5, μία γυναίκα μόνο θα μπορούσε να δώσει την λύση: η Μελίνα. Η Μελίνα είναι κι αυτή μια αυτοματοποιημένη ελληνική φωνή που χρησιμοποιείται στο Voice Over στο Mountain Lion, ένα από τα λειτουργικά συστήματα για Mac, η οποία δεν έχει εμφανίσει προβλήματα. Και αυτή τη φορά όμως, η απάντηση της Apple ήταν η ίδια. Το θέμα προωθήθηκε στο αρμόδιο τμήμα προς εξέταση.
Ο Steve Jobs είχε δηλώσει κάποτε σε ένα περιοδικό πως δεν μπορείς να ρωτάς τους πελάτες τι θέλουν και μετά να προσπαθείς να τους το δώσεις. Μέχρι να το έχεις έτοιμο, θα θέλουν κάτι καινούργιο. Τι γίνεται όμως όταν οι πελάτες σού λένε από μόνοι τους τι θέλουν κι εσύ δεν το δίνεις; Επιμένεις. Εάν θέλετε κι εσείς να βοηθήσετε, μπορείτε να στείλετε email στην Apple ζητώντας να επιλυθεί το πρόβλημα, πατώντας εδώ.