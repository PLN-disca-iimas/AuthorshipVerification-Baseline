Η αλήθεια είναι ότι ξεκίνησα το κομμάτι αυτό με την σκέψη να γράψω για την συνεδρίαση του νέου υπουργικού συμβουλίου στη Θεσσαλονίκη. Εγώ είχα όλη την καλή διάθεση, δυστυχώς όμως μου τα χάλασε ο Γιώργος όταν άρχισε να λέει πάλι αυτά τα ακατάληπτα. Ότι τάχα μου είναι αντιεξουσιαστές στην εξουσία κι άλλα τέτοια επαναστατικά.

Ειλικρινά δεν μπορώ να καταλάβω γιατί επιμένει σε αυτό. Μήπως είναι κάποιο κατάλοιπο από την εφηβική του ηλικία; Δεν πήρε ποτέ μέρος σε κάποια κατάληψη στο γυμνάσιο; Δεν ξέρω. Μήπως φταίει η μαστούρα απ' τον Θερμαϊκό; Μπα όχι. Τα ίδια μας λέει κι όταν βρίσκεται στην Αθήνα. Βέβαια θα μου πείτε, αν δεις τον Πάγκαλο πλάι στην Μαριλίζα νιώθεις αμέσως να βγαίνει ο μπαχαλάκιας από μέσα σου. Θες να πάρεις μια μολότωφ να τους την πετάξεις -αφού πρώτα τους έχεις τσιμεντώσει για να μην μπορούν να κουνηθούν από τη θέση τους- και να κάτσεις σε μια απόσταση ασφαλείας να χαζεύεις το θέαμα μασουλώντας καλοβουτυρωμένο ποπ κορν. Οπότε κάπως τον δικαιολογώ.

Εντούτοις, αυτή η φαντασίωση, πέραν του ότι είναι δύσκολο να πραγματοποιηθεί, δεν είναι αρκετή για να σε κάνει να ξοδέψεις έστω κι ένα γραμμάριο φαιάς ουσίας. Αντιθέτως, η ανακοίνωση του υποψήφιου Περιφερειάρχη Αττικής από το ΛΑΟΣ όχι απλά σε βάζει να ανοίξεις την κάνουλα, αλλά σχεδόν σε υποχρεώνει να σερβίρεις τον εγκέφαλό σου στο πιάτο περιμένοντας τον Χάνιμπαλ να τον κατασπαράξει. Και πώς να μην συμβεί αυτό όταν ο υποψήφιος ακούει στο όνομα Άδωνις Γεωργιάδης; Κι ακόμα καλύτερα, όταν έχει παραγκωνιστεί ο Βορίδης που θεωρείτο το γερό χαρτί στο μανίκι του μάγου Καρατζαφέρη;

Ο μάγος όμως έκανε και μια μικρή γκάφα. Στην προσπάθειά του να δικαιολογήσει την επιλογή του είπε ότι θέλει να προστατεύσει τον Μάκη. Αυτό μπορεί να σημαίνει δύο πράγματα: Ή δεν τον ενδιαφέρει αν θα φάει τα μούτρα του ο Άδωνις (κάτι που πολύ θα με στεναχωρούσε, γιατί είναι η μασκότ του ΛΑΟΣ) ή όντως ο Βορίδης πρέπει να μπει στην λίστα της WWF και να τυπώσουμε μπλουζάκια με την φατσούλα του. Έσπευσε να τα μπαλώσει ο πρόεδρος: «Ο Μάκης δεν είναι Καρέτα-Καρέτα». Όχι, ρε γαμώτο. Κι ότι είχα έρθει σε επαφή με τον Ζουγανέλη για να γράψει καινούριο τραγουδάκι για το σποτάκι στο ΤΗΛΕΑΣΤΥ. «Σώστε τον Βορίδη-Βορίδη» εκ του γνωστού «Σώστε την Καρέτα-Καρέτα». Κρίμα...

Κι ο Άδωνις πάντως είναι τζέντλεμαν, όσο κι αν δεν του φαίνεται από τις τσιρίδες που έχουμε όλοι αγαπήσει. Βγήκε αμέσως να υπερασπιστεί τον συνάδελφό του στα παράθυρα. Μάλιστα είπε ότι με τον Βορίδη είναι σαν αδέρφια. Τώρα αυτό είναι καλό; Κι ο Κάιν με τον Άβελ αδέρφια ήταν, αλλά αυτό δεν απέτρεψε τον πρώτο να φάει τον δεύτερο. Μπρρρ, ανατρίχιασα.

Το ξέρω ότι το ίδιο έχετε κάνει κι εσείς με αυτή την υποψηφιότητα. Κακώς. Δεν θα έπρεπε. Σκεφτείτε ότι για λίγο θα ησυχάσουμε από την παρουσία του Άδωνι, καθώς βάσει νόμου προβλέπεται η περιορισμένη προβολή των υποψηφίων μιας και μπήκαμε στην προεκλογική περίοδο πια. Ελπίζω μόνο να ισχύει και για τους συγγενείς, αλλιώς βλέπω την Ευγενία να μπαίνει στον χορό πιάνοντας πρώτο στασίδι στις πρωινές ενημερωτικές εκπομπές και να μας αναγουλιάζει με τις χαριτωμενιές της.

Και τώρα που είπα χορό, μια φιλική συμβουλή προς τον Άδωνι: Αν δεις ότι δεν μπορείς να φτάσεις τον πήχη του 14% που έθεσε ο πρόεδρος, δοκίμασε να τον περάσεις από κάτω. Σε στυλ λίμπο. Θα σε βοηθήσει και η Ευγενία σε αυτό. Αν μη τι άλλο, κάτι πρέπει να έμαθε στο Dancing with the Stars.