Μία διαφήμιση μπορεί να θεωρηθεί επιτυχημένη όταν εντυπωθεί στη συνείδηση του καταναλωτικού κοινού. Ακόμα και όταν θεωρείται το πιο εκνευριστικό marketing που σκαρφίστηκε ανθρώπινος νους. Ε, και; Αρκεί να γίνει σλόγκαν και να αναπαράγεται στην καθημερινότητα ανάμεσα σε παρέες. H διαφήμιση του Jumbo τα πέτυχε όλα αυτά, εκτοπίζοντας τον Gummy Bear στα άδυτα του υποσυνείδητου. Μα το πιο εξαιρετικό με αυτή είναι πως οι πολιτικές εξελίξεις των τελευταίων ημερών την καθιστούν άκρως επίκαιρη.

Αν αδυνατείτε να καταλάβετε το πώς, αρκεί να συντονιστείτε για τις επόμενες τρεις ημέρες στο κανάλι της Βουλής και να παρακολουθήσετε την συζήτηση που θα διεξαχθεί εν όψει της ψηφοφορίας για την ψήφο εμπιστοσύνης στην προσφάτως ανασχηματισμένη κυβέρνηση. Βέβαια, λίγοι είναι αυτοί που θα προτιμήσουν να θυσιάσουν την Κυριακή τους για ένα τόσο ανιαρό θέαμα και όχι αδίκως. Πιστεύω πως κι αρκετοί βουλευτές συμμερίζονται αυτή την άποψη και ήδη ακούγεται στο μυαλό τους η ναζιάρικη φωνή της Βουγιουκλάκη να τραγουδά "Κυριακή γιορτή και σχόλη, να 'ταν η βδομάδα όλη". Αλλά δυστυχώς, το Σύνταγμα της χώρας μας μα και ο κανονισμός της Βουλής είναι εκείνα που θέτουν τους κανόνες σ' αυτό το παιχνίδι. Συγκεκριμένα στα άρθρα 84 και 141 αντιστοίχως αναφέρεται: "H συζήτηση για την πρόταση εμπιστοσύνης ή δυσπιστίας αρχίζει μετά δύο ημέρες από την υποβολή της σχετικής πρότασης, εκτός αν η Kυβέρνηση, σε περίπτωση πρότασης δυσπιστίας, ζητήσει να αρχίσει αμέσως η συζήτηση, η οποία δεν μπορεί να παραταθεί πέρα από τρεις ημέρες από την έναρξή της".

Τι μπορεί να περιμένει κανείς λοιπόν από αυτή τη διαδικασία; Απολύτως καμία έκπληξη κι ο λόγος είναι απλός. Τα ίδια άρθρα σε άλλη παράγραφό αναφέρουν: "Πρόταση εμπιστοσύνης δεν μπορεί να γίνει δεκτή, αν δεν εγκριθεί από την απόλυτη πλειοψηφία των παρόντων βουλευτών, η οποία όμως δεν επιτρέπεται να είναι κατώτερη από τα δύο πέμπτα του όλου αριθμού των βουλευτών". Αυτό σημαίνει πως 120 βουλευτές είναι αρκετοί για να δώσουν ένα τέλος στο ανέκδοτο των τελευταίων ημερών. Αν τελειώσει μπορεί και να γελάσουμε. Αν το καταλάβουμε. Κατά πόσο θα συμβεί, εναπόκειται στο χιούμορ που διαθέτει ο καθένας. Το σίγουρο όμως είναι πως η συγκεκριμένη διαδικασία θίγει, έστω και εμμέσως, ένα από τα μεγαλύτερα προβλήματα του πολιτικού κόσμου και της κοινωνίας.

Έλλειψη εμπιστοσύνης, αναξιοπιστία και ασυνέπεια είναι αυτά που χαρακτηρίζουν τη σχέση των πολιτικών με τους πολίτες. Ας μην πάμε μακριά. Μια ματιά στον ανασχηματισμό της Παρασκευής φτάνει για να βρούμε ένα χαρακτηριστικό παράδειγμα. Ο νέος αναπληρωτής υπουργός Οικονομικών, Παντελής Οικονόμου, αφαίρεσε από την προσωπική του ιστοσελίδα παλαιότερες δηλώσεις του κατά του Μνημονίου. Αν θέλετε όμως, ας κάνουμε κι ένα ταξίδι πίσω στο χρόνο, περίπου 20 μήνες πριν, όπου συστάθηκε ειδική επιτροπή για την συγχώνευση/κατάργηση δημόσιων φορέων/οργανισμών και στην οποία πρόεδρος ήταν ο -μοναδικός τότε- αντιπρόεδρος της κυβέρνησης Θεόδωρος Πάγκαλος. Τόσους μήνες αργότερα, η λίστα δεν έχει δοθεί ακόμα στην δημοσιότητα, παρά μόνο κάτι σκόρπιες δηλώσεις του αντιπροέδρου.

Μέσα σε αυτό το κλίμα λοιπόν, η τριήμερη συζήτηση για την ψήφο εμπιστοσύνης ενδέχεται να ευχαριστήσει μόνο όσους έχουν μια ιδιαίτερη αίσθηση του χιούμορ. Άλλωστε το αποτέλεσμα της ψηφοφορίας είναι τόσο προβλέψιμο, ώστε θα είχε την χαμηλότερη απόδοση εάν συμπεριλαμβανόταν σε δελτίο του ΠΑΜΕ ΣΤΟΙΧΗΜΑ. Έτσι την Τρίτη η κυβέρνηση θα πάρει αυτό που ζητάει κι όσο για τους πολίτες, δεν χρειάζεται να ανησυχούν γιατί έχουν τα Jumbo πλάι τους. Κάτι είναι κι αυτό.