Με μεγάλη ευκολία μπορώ να ανακαλέσω το μούδιασμα που ένιωθα όταν τελείωσε η πρώτη συναυλία των The Irrepressibles στην Ελλάδα, πριν έναν χρόνο, στις αρχές της άνοιξης. Πόσο συχνά εξάλλου συμβαίνει η φωνή του τραγουδιστή να είναι ακόμη καλύτερη, πιο δυνατή και κρυστάλλινη, ζωντανά από ό,τι στο άλμπουμ; Πόσο συχνά οι ενορχηστρώσεις, ο φωτισμός, οι χορογραφίες και τα κοστούμια συναινούν τόσο αρμονικά σε μια μουσική παράσταση τόσο θεατρικά πνιγμένη στον ερωτισμό;
Για τον έρωτα γράφει και τραγουδά ο Jamie McDermott, ο τραγουδιστής της βρετανικής μπάντας, ο οποίος όχι μόνο έχει δηλώσει δημοσίως πως είναι ομοφυλόφιλος, αλλά έχει προχωρήσει σε ακτιβιστική δράση για την υπεράσπιση των ανθρωπίνων δικαιωμάτων. Μάλιστα, σε ανοιχτή για το κοινό συναυλία που έδωσαν στο πάρκο Gorky στην Μόσχα, παρουσίασαν μπροστά σε 5.000 άτομα video clip από τον δίσκο «Nude», παρά το γεγονός ότι προσπάθησαν να τους σταματήσουν. Μην ξεχνάμε πως στη Ρωσία έχουν ψηφιστεί ομοφοβικοί νόμοι και οι διαδηλώσεις ομοφυλοφίλων είναι απαγορευμένες ενώ οι ακτιβιστικές οργανώσεις αντιμετωπίζονται με καταστολή από τις αστυνομικές αρχές κάθε φορά που επιχειρούν να πραγματοποιήσουν κάποια συγκέντρωση διαμαρτυρίας. Στους πρόσφατους  χειμερινούς Ολυμπιακούς Αγώνες στο Σότσι, η διεθνής διπλωματία αλλά και οι αθλητές καταδίκασαν με ηχηρά μηνύματα την ομοφοβική στάση της Ρωσίας. Την ίδια στιγμή, το video clip του συγκροτήματος, «Two Men In Love» λογοκρίθηκε από το Youtube, παρά το γεγονός ότι δεν περιέχει σε κανένα σημείο άσεμνο περιεχόμενο.Ο Jamie σχολιάζοντας τη λογοκρισία απάντησε: «Δημιούργησα αυτό το video γιατί εκεί έξω υπάρχουν παιδιά που αυτοκτονούν επειδή είναι gay. Δεν υπάρχει πουθενά στο video άσεμνο περιεχόμενο παρά μόνο μερικά φιλιά μεταξύ ανδρών».
Το «Nude» (που σημαίνει «γυμνός») για τους TheIrrepressibles δεν είναι μόνο ένα άλμπουμ αλλά ένα μήνυμα. Γι' αυτό και επέμειναν, δημιουργώντας μια τριλογία που παρουσιάζεται με ανάλογο κάθε φορά concept σε Ευρώπη και Αμερική, προσπαθώντας με αυτόν τον τρόπο να ενθαρρύνουν, να διαδώσουν και να υποστηρίξουν τα δικαιώματα των ομοφυλόφιλων αλλά και κάθε κοινωνικής ομάδας της οποίας τα δικαιώματα καταπατώνται. Το «Nude: Landscapes», που κυκλοφόρησε τον Οκτώβριο του '13 και παρουσιάστηκε σε μικρές εκκλησίες και ιδιαίτερους χώρους, έχει μινιμαλιστικά στοιχεία και βασίζεται στο πιάνο, την κιθάρα, το βιολί και το τσέλο. Τo «Nude:Viscera», που κυκλοφόρησε τον Φεβρουάριο του '14, και στο οποίο πρωταγωνιστούν οι ακουστικές κιθάρες και το «Nude:Forbidden», που κυκλοφόρησε πριν ένα μήνα κι έχει πιο ηλεκτρονικό ήχο.
Ο Jamie δεν επιδιώκει ούτε επιθυμεί να προκαλεί. Τολμά να σταθεί «γυμνός» απέναντι στον εαυτό του και τους υπόλοιπους δηλώνοντας και στηρίζοντας την επιλογή του. Κι αυτό από μόνο του για κάποιους είναι προκλητικό. Μόνο που στ' αλήθεια δεν υπάρχει τίποτα το προκλητικό ή το προβοκατόρικο στους στίχους του. Δεν είναι μόνο η γύμνια του σώματος που τον ενδιαφέρει όταν τραγουδά το Pale Sweet Healing. Είναι κι η γιατρειά που φέρνει η στιγμή που καταφέρνεις να μείνεις γυμνός από κάθε φόβο. Αντέχεις;
Οι The Irrepressibles  θα εμφανιστούν την Τετάρτη 30 Απριλίου, στη σκηνή του Gazarte (Βουτάδων 32-34, Γκάζι) για να παρουσιάσουν το δεύτερο μέρος της τριλογίας Nude: Viscera. Λίγο πριν θα βρεθεί στη σκηνή η Ελληνίδα Dusk που μόλις κυκλοφόρησε τον πρώτο της προσωπικό δίσκο με τίτλο «The Debut of Crossing the Lines», από την Sound of Everything.

 