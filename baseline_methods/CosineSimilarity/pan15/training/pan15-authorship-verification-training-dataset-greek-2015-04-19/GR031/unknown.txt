Το τέρας: Το είπε το Reuters, άρα ισχύει.
Το ρεπορτάζ.
Συμβαίνει και στις καλύτερες οικογένειες. Απ` το Reuters ως το CNN κι απ` τους Times μέχρι τη Wikipedia, όλο και κάποιος διάσημος έχει εμφανιστεί να πεθαίνει πριν την ώρα του και να βρίσκεται να διαβάζει την ίδια τη νεκρολογία του.
Αφορμή για το σημερινό τέρας είναι, φυσικά, η πλέον πρόσφατη γκάφα με τον θάνατο του σκηνοθέτη και ηθοποιού Λευτέρη Βογιατζή, «είδηση» που πρωτοδημοσιεύτηκε τη Μεγάλη Τρίτη στο site της εφημερίδας «ΤΟ ΒΗΜΑ». Από κεκτημένη, προφανώς, ταχύτητα, και πριν η είδηση διασταυρωθεί, εμφανίστηκε και αλλού: από οικονομικά και ειδησεογραφικά site που θεωρούνται αξιόπιστα, μέχρι site-«σκούπα» που δημοσιεύουν ό,τι να 'ναι και blog που δεν έχουν καμιά απολύτως πρωτογενή είδηση, αλλά αρκούνται σε ηχηρούς τίτλους. Η εφημερίδα κατέβασε γρήγορα την είδηση από τον ιστότοπό της, ωστόσο εάν γκουγκλάρετε «πέθανε ο Λευτέρης Βογιατζής» θα βρείτε δεκάδες αναφορές - με λεπτομέρειες, κιόλας.
Δεν είναι η πρώτη φορά που κάποιο μέσο «πεθαίνει» κάποιον πριν την ώρα του. Ο αείμνηστος Ιάκωβος Καμπανέλλης «πέθανε» δυο φορές: μια στις 5 Φεβρουαρίου 2011, ξανά από την ίδια γκάφα, και μια (στην πραγματικότητα) στις 29 Μαρτίου 2011. Και πάλι, αν γκουγκλάρετε «πέθανε ο Ιάκωβος Καμπανέλλης», θα βρείτε και την πρώτη αναφορά.
Απ` τις πιο πρόσφατες και «βαριές» περιπτώσεις είναι η είδηση που έβγαλε το Reuters στις 19 Απριλίου σχετικά με τον θάνατο του Τζορτζ Σόρος. Δημοσιεύτηκε η έτοιμη νεκρολογία του, προφανώς από χοντρό λάθος, καθώς τόσο στην ημερομηνία θανάτου, όσο και στην ηλικία, έγραφε «ΧΧΧ». Πρόσφατα, με το θάνατο της Μάργκαρετ Θάτσερ, σε κανάλια της Ταϊβάν μεταδόθηκε η είδηση για το θάνατο της Βασίλισσας της Αγγλίας ενώ αντί για φωτογραφία της εκλιπούσας πρόβαλαν φωτογραφία της Μέριλ Στριπ που την υποδύθηκε στον κινηματογράφο. Μύλος!
Ωραία η ζωή μετά το θάνατο!
Από πού, όμως, ξεκινούν αυτές οι «ειδήσεις»; Μια ματιά στη διεθνή σκηνή της fake νεκρολογίας, μας δείχνει ότι αβασάνιστα ένα μέσο, που διαθέτει το τεκμήριο της αξιοπιστίας, μπορεί να την πατήσει κάλλιστα είτε από φάρσα είτε από μια φήμη ή μια παρεξήγηση και να εμφανιστεί να «πεθαίνει» κάποιον πριν την ώρα του. Πολλές φορές αυτό μπορεί να οφείλεται σε απειρία του συντάκτη ή σε βιασύνη για την πρωτιά της είδησης.
Πέρσι τέτοια εποχή, η ηλεκτρονική σελίδα του CNN «πέθανε» τον τραγουδιστή Τζέιμς Μπλαντ από καρδιά. Μάλιστα, φιλοξένησε δηλώσεις του αδερφού του, καθώς και σχολιαστή του καναλιού ο οποίος «είχε μιλήσει» με τον μάνατζερ του τραγουδιστή. Ο ίδιος ο Μπλαντ το είδε με χιούμορ κι έγραψε στο facebook: «Δεν είμαι σίγουρος πόσο ισχύουν οι φήμες ή όχι, αλλά αν ισχύουν μπορώ να σας ενημερώσω πως η ζωή μετά θάνατον μοιάζει εκπληκτικά στο Λονδίνο». ("Not sure if this rumour is true or not, but if so, I can report that the afterlife looks remarkably like London.") Το CNN παραδέχτηκε ότι βρήκε την είδηση «κάπου στο ίντερνετ» και τη δημοσίευσε χωρίς διασταύρωση.
Ένα βίντεο του BBC, που ανέβηκε στο YouTube τον Σεπτέμβριο του 2010, ήθελε τη Μαντόνα πεθαμένη και δεν δόθηκαν ποτέ εξηγήσεις για την ανάρτησή του. Αλλά κι ένας ραδιοφωνικός παραγωγός ανακοίνωσε, τον Σεπτέμβριο του 2001, μάλιστα μια μέρα μετά την 11η Σεπτεμβρίου, το θάνατο της Γουίτνι Χιούστον από υπερβολική δόση ναρκωτικών. Η τραγουδίστρια πέθανε στις 11 Φεβρουαρίου του 2012.
Rock and Roll can never die
Ο Άλις Κούπερ, στις αρχές του δεκαετίας του `70, βρέθηκε να έχει εγκαταλείψει τα εγκόσμια, καθώς το περιοδικό Melody Maker δημοσίευσε ένα σατιρικό άρθρο που έκανε κριτική σε μια συναυλία του, σαν να επρόκειτο για νεκρολογία. Για να καθησυχάσει τους φαν του, δήλωσε: «Είμαι ζωντανός και μεθυσμένος ως συνήθως!» ("I `m alive and drunk as usual"). 
Ο Κερτ Κομπέιν ανακοινώθηκε από το CNN ως νεκρός ενώ βρισκόταν σε κώμα το Μάρτιο του 1994. Ο θάνατος τον βρήκε λίγες μέρες αργότερα, τον Απρίλιο. Ο Ίαν Ντιούρι, πάλι, μάλλον από μια φήμη που άκουσε από έναν ακροατή ο Μπομπ Γκέλντοφ κι ανακοίνωσε στο ραδιοφωνικό σταθμό Xfm, βρέθηκε να «έχει πεθάνει» το 1998. Στην πραγματικότητα, ο Mr Sex and Drugs and Rock and Roll πέθανε τον Μάρτιο του 2000.
Τι να πει και ο Νιλ Γιανγκ, όμως, όταν στις 25 Αυγούστου 2012 είδε στην ιστοσελίδα NBC News ότι «Ο αστροναύτης Νιλ Γιανγκ, ο πρώτος άνθρωπος που περπάτησε στο φεγγάρι, πέθανε στα 82 του». Το δίκτυο έκανε 7 λεπτά μέχρι να διορθώσει το σφάλμα που προφανώς προκλήθηκε από τη μίξη των ονομάτων των αστροναυτών Νιλ Άρμστρονγκ (που είχε πεθάνει) και Τζον Γιανγκ (που ζει ακόμη).
Η ανακοίνωση από έναν ακροατή στον ραδιοφωνικό dj ενός σταθμού του Ντιτρόιτ ότι ο Πολ Μακ Κάρτνεϊ πέθανε, οδήγησε κι έναν νεοϋορκέζο dj στην ίδια ανακοίνωση λίγες μέρες αργότερα (και στην απόλυσή του). Σαν αποτέλεσμα, κυκλοφόρησαν τότε φήμες ότι ο Μακ Κάρτνεϊ αντικαταστάθηκε, στη συνέχεια, από έναν σωσία του στους Μπιτλς!
Κανείς σαν τον Μαρκ Τουέιν
Κατά καιρούς, από παρεξηγήσεις, έχουν εμφανιστεί από εγκυρότατα μέσα ως νεκροί οι Άρθουρ Κλαρκ, Σον Κόνερι, Ράσελ Κρόου, Βασίλισσα της Αγγλίας, Ζα Ζα Γκαμπόρ, Έρνεστ Χεμινγουέι, Πάπας Ιωάννης Παύλος ο ΙΙ (τρεις φορές), Νέλσον Μαντέλα, Γκαμπριέλ Γκαρσία Μαρκές, Άλφρεντ Νόμπελ, Βίρνα Λίζι, Μπέρτραντ Ράσελ, Χάρολντ Πίντερ.
Το απαράμιλλο και παροιμιώδες χιούμορ του Μαρκ Τουέιν, πάντως, φάνηκε στην περίπτωση της ψευδούς είδησης του θανάτου του που, μάλιστα, εμφανίστηκε δυο φορές. Την πρώτη, το 1897, ένας δημοσιογράφος μπέρδεψε τον συγγραφέα με τον ξάδερφό του και «τον πέθανε» στη New York Journal, στις 2 Ιουνίου. Τότε, ο Τουέιν αντέδρασε με τη φράση «Η είδηση του θανάτου μου ήταν υπερβολική» ("The report of my death was an exaggeration").
Τη δεύτερη, ο αθεόφοβος, είδε στους New York Times να δημοσιεύεται η είδηση ότι μάλλον ο Τουέιν είχε χαθεί στη θάλασσα, κατά τη διάρκεια ενός ταξιδιού με σκάφος. Στην πραγματικότητα, το σκάφος είχε χάσει επαφή λόγω ομίχλης, ενώ ο συγγραφέας είχε αποβιβαστεί. Κάθισε, λοιπόν, κι έγραψε ένα απολαυστικό κείμενο σχετικά με το γεγονός. Ο τίτλος από μόνος του προδιαθέτει και θα έχανε τη σπιρτάδα του σε ελληνική του μετάφραση: «And If the Report That He's Lost At See is So, He'll Let the Public Know».