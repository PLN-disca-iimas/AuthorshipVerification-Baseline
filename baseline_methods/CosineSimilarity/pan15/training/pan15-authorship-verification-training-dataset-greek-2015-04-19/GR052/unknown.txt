Τα καλοκαίρια των παιδικών μου χρόνων είναι όλα τοποθετημένα στην Κρήτη. Λίγο πιο κάτω απ` το σπίτι μας ζούσε ένα ζευγάρι ηλικιωμένων ο κύριος Μύρος και η κυρία Πελαγία. Για κάποιο λόγο -χωρίς κανείς να μου το έχει επιβάλλει- όποτε περνούσα έξω απ` το σπίτι τους, φρέναρα απότομα το ποδήλατο, έπαυα τα χαχανητά, χαμήλωνα το κεφάλι. Προσπαθούσα δηλαδή να περάσω απαρατήρητη. Και όταν απομακρυνόμουν, τόσο που να νομίζω ότι χάθηκα απ` τα μάτια τους, ξαναγινόμουν παιδί. Ίσως γιατί και οι ίδιοι ήθελαν να περνούν το ίδιο απαρατήρητοι. Στη βεράντα τους ήταν πάντα οι δυο τους μόνοι και χωρίς να μιλούν μεταξύ τους. «Καλημέρα σας Καλησπέρα σαςΓεια σας», δεν τους είπα ποτέ. Ένα απόγευμα η μητέρα μου ανακάλυψε αυτή μου τη συμπεριφορά. Το ίδιο βράδυ με πήρε στο δωμάτιο με τον αργαλειό και μου είπε: «Γιατί δε χαιρετάς την κυρία Πελαγία και τον κύριο Μύρο;», «Δεν ξέρω!», της απάντησα, «Δεν είναι σωστό. Εσύ τους χαιρετάς όλους. Είναι καλοί άνθρωποι.» μου είπε καθησυχαστικά.
 
Τη νύχτα δεν μπορούσα να κλείσω μάτι. Στην πραγματικότητα κάτι μυστήριο είχε πιάσει το αυτί μου, σε μια προσπάθεια να κρυφακούσω μια συζήτηση της μητέρας μου με τη γιαγιά μου. Σηκώθηκα και πήγα στο κρεβάτι της: «Και τότε γιατί ο γιος τους προσπάθησε να τη σκοτώσει και τον πήγανε στη Λέρο;» της ψιθύρισα διεκδικώντας να σηκώσει το σεντόνι για να μπω κι εγώ από κάτω. Μου εξήγησε όσο πιο ανώδυνα γινόταν Τα λίγα που είπαμε εκείνη τη δύσκολη νύχτα, σήμερα μεταφράζονται ως εξής: Ο ψυχικά άρρωστος μεγάλος τους γιος ήταν ένας απ` τους 4000 που πετάχτηκαν κυριολεκτικά στην «Αποικία Ψυχοπαθών Λέρου» από το 1958 που ιδρύθηκε ως το 1981 που έπαψαν οι μεταφορές ασθενών, ύστερα από απόφαση του Υπουργείου Υγείας. Ήταν μια από εκείνες τις επικίνδυνες περιπτώσεις, για τις οποίες δεν υπήρχε τίποτα περισσότερο από αυτό το κολαστήριο.

Στεγασμένο στους ιταλικούς στρατώνες του β` παγκοσμίου πολέμου, το «ψυχιατρείο - μπουντρούμι», συνέχισε να περιθάλπει με το ίδιο «σύστημα» τους εναπομείναντες νοσηλευόμενους. Σκεφτείτε ότι η πλειοψηφία του «επιστημονικού» προσωπικού, ήταν ντόπιοι φύλακες! Ο διεθνής διασυρμός ήρθε το 1989 όταν ο John Merritt έγραψε για την εφημερίδα Observer, άρθρο με τίτλο «Το ένοχο μυστικό της Ευρώπης: Οι γυμνοί και καταδικασμένοι της Λέρου». Την ίδια χρονιά επιχειρείται στην Ελλάδα η Ψυχιατρική Μεταρρύθμιση. Η πρώτη προσπάθεια στο κρατικό θεραπευτήριο Λέρου, αφορά το κακόφημο 16ο περίπτερο των γυμνών. Εκείνο που στεγάζει τα πιο βαριά περιστατικά, κάτω από απάνθρωπες, άθλιες, συνθήκες διαβίωσης. Το 16ο περίπτερο έγινε για να συγκαλύψει τα «κακώς κείμενα». Ήταν το χαλί κάτω απ` το οποίο σπρώχθηκαν τα ψίχουλα, ήταν αυτό που μπροστά του τα άλλα περίπτερα όπως το 11ο ή το 7ο περίπτερο των παιδιών, έμοιαζαν όαση. Το 1990 η χρηματοδότηση του προγράμματος της Ψυχιατρικής Μεταρρύθμισης διακόπτεται για να συνεχιστεί λίγα χρόνια αργότερα από την ΕΕ.

Σήμερα το 16ο περίπτερο των γυμνών δεν υπάρχει, χωρίς αυτό να σημαίνει ότι στα κρατικά ψυχιατρικά θεραπευτήρια, νοσοκομεία ή όπως αυτά λέγονται δεν υπάρχουν δερμάτινες χειροπέδες ενσωματωμένες στα κρεβάτια των ασθενών. Η Σπιναλόγκα ήταν μια ιστορία με καλό τέλος. Έκλεισε. Έμεινε στην ιστορία Η λέπρα βρήκε τις αντιβιώσεις της. Δυστυχώς δεν ισχύει το ίδιο για της ψυχής τα ανίατα.