Το περσινό ελληνογαλλικό θεατρικό πείραμα πέτυχε. Έτσι, φέτος, το Low Budget Festival «ξαναμιλά» γαλλικά από τις 13 έως τις 28 Απριλίου στο φιλόξενο χώρο του Γκαράζ του Ιδρύματος Μιχάλης Κακογιάννης. Το www.tospirto.net σε συνεργασία με το Γαλλικό Ινστιτούτο συστήνουν στο ελληνικό κοινό τα έργα τεσσάρων νέων γάλλων συγγραφέων με παραστάσεις στις οποίες συμμετέχουν εκλεκτοί συντελεστές.
Αναλυτικά, το πρόγραμμα έχει ως εξής:
13-16 Απριλίου: «Η θύελλα επιμένει», του Ενζό Κορμάν.
Ο Δημήτρης Λιγνάδης σκηνοθετεί ένα έργο, το οποίο «μιλάει για τον ηθοποιό ως άνθρωπο μα και ως καλλιτεχνική "ψυχοσύνθεση", για τα ερέβη της ανθρώπινης ψυχής, για την απομυθοποίηση των ανθρώπινων "ιστοριών'. Και όλα αυτά τα εκφράζει με έναν κρυπτικό τρόπο, με ένα κείμενο φαινομενικά ρεαλιστικό αλλά κατά βάθος βαθιά ποιητικό. Έτσι, λοιπόν, κράτησα την παράσταση ως ένα παιγνιώδες σκαρίφημα, κατά το οποίο οι δυο ηθοποιοί πασχίζουν να προσπελάσουν τους δυο ρόλους, χρησιμοποιώντας τα μέσα που υποβάλλει ο συγκεκριμένος σκηνικός χώρος, τις δυνατότητες του αυτοσχεδιασμού, μα -κυρίως- το "εξουσιαστικό" χιούμορ με το οποίο είναι ενδεδυμένο το εξαιρετικό τούτο έργο», διευκρινίζει ο σκηνοθέτης. Παίζουν: Μάνος Σταλάκης, Βασίλης Μπουλουγούρης.


17-20 Απριλίου: «Στο σπίτι περιμένοντας τη βροχή», του Ζαν Λικ Λαγκάρς
Η Σύλβια Λιούλιου, σκηνοθέτις της παράστασης, διασαφηνίζει τις παραμέτρους του έργου: «Ο Ζαν Λικ Λαγκάρς αθροίζει στο έργο του όλες τις σταγόνες της γυναικείας απελπισίας. Είναι ακριβώς τόσες όσες χωρούν σε ένα σπίτι με γυναίκες που πενθούν για τον θάνατο ενός αγοριού - του μόνου αγοριού της οικογένειας. Οι δύο γυναίκες αναμετρώνται με την έννοια της αναμονής και της διάψευσης των ελπίδων. Οι δύο γυναίκες θα μπορούσαν να είναι μία -η ίδια- ή και κάθε γυναίκα, αντιμέτωπες με το πένθος. Τραγικές ηρωίδες που στέκονται στο κατώφλι μιας αστικής πόρτας για να υποδεχθούν εκείνον που θα έρθει ή για να ξεπροβοδίσουν εκείνον που φεύγει για πάντα. Μια ελεγεία στον ανθρώπινο πόνο. Μια ελεγεία στη γυναικεία ύπαρξη που ορίζεται από την έννοια της καρτερικότητας σε ένα γαλλικό έργο που αναζητά τις ρίζες του στην αρχαία ελληνική τραγωδία και δικαιώνεται μέσα από την τσεχοφική και τη μεταγενέστερη ευρωπαϊκή δραματουργία». Παίζουν: Ιωάννα Παππά, Έλενα Τοπαλίδου.
21-24 Απριλίου: «Οι Πολεμιστές», του Φιλίπ Μινιανά
Ο σκηνοθέτης της παράστασης, Έκτορας Λυγίζος, μας εισάγει στο έργο του Φιλίπ Μινιανά: «Τρεις στρατιώτες επιστρέφουν από το μέτωπο αμέσως μετά το τέλος του πολέμου. Θα συναντήσουν στο ίδιο μέρος τη γυναίκα της ζωής τους - αυτήν που υπήρξε ερωμένη και των τριών στη διάρκεια του πολέμου. Θα τη διεκδικήσουν πρώτα με τα λόγια κι έπειτα με τον μόνο τρόπο με τον οποίο έχουν εκπαιδευτεί να λύνουν τις διαφορές τους: κάνοντας πόλεμο. Ένα ιδιόμορφο ραντεβού μιας Πηνελόπης με τρεις επίμονους μνηστήρες γραμμένο ως πολεμική και ερωτική κωμωδία, παιγμένο ως φαρσοκωμωδία με φόντο τον πόλεμο και στημένο ως γιορτή προς τιμήν των πεσόντων». Παίζουν: Γιάννης Παπαδόπουλος, Γιάννης Κλίνης, Έλενα Μεγγρέλη, Έκτορας Λυγίζος.
25-28 Απριλίου: «Γκιγιόμ, γλυκιά μου», του Γκιγιόμ Γκαλιέν
Όπως γράφει ο συγγραφέας του έργου, Γκιγιόμ Γκαλιέν, «Η πρώτη μνήμη που έχω από τη μητέρα μου: είμαι τεσσάρων με πέντε ετών. Η μαμά καλεί τους αδελφούς μου και μένα να φάμε, φωνάζοντας: "Αγόρια και Γκιγιόμ! Τρώμε!" Η τελευταία φορά που μίλησα στη μητέρα μου ήταν προχτές. Κλείνοντας το τηλέφωνο, μου είπε: "Φιλάκια, γλυκιά μου!". Ας πούμε, λοιπόν, ότι ανάμεσα σ` αυτές τις δύο φράσεις, υπήρξε κάποια παρεξήγηση». Αυτή ακριβώς η «παρεξήγηση» ώθησε, όπως μας εξηγεί η σκηνοθέτιδα Μαριάννα Κάλμπαρη, «τον κωμικό ηθοποιό και σκηνοθέτη Γκιγιόμ Γκαλιέν να γράψει έναν καθαρά αυτοβιογραφικό μονόλογο με αφοπλιστική ειλικρίνεια, τρελό χιούμορ και αυτοσαρκασμό. Επισημαίνει ότι δεν θέλει να γκρινιάξει ή να δώσει εξηγήσεις για τη ζωή του, απλώς να λύσει αυτή την παρεξήγηση που τον οδήγησε σε μια σειρά από απίστευτες, κωμικοτραγικές περιπέτειες που πέρασε θέλοντας και μη, μέχρι να ανακαλύψει τι στ` αλήθεια θέλει και ποιος πραγματικά είναι.
Κεντρικό θέμα της παράστασης, λοιπόν, είναι η πορεία που διαγράφει κανείς προσπαθώντας να ορίσει την ερωτική του ταυτότητα και συμπεριφορά, αλλά και την ίδια τη ζωή που επιθυμεί να ζήσει εγκαταλείποντας τη σφαίρα επιρροής της οικογένειάς του. Αν καταφέρει φυσικά να την εγκαταλείψει». Παίζουν: Βασίλης Μαυρογεωργίου και η ομάδα «ΚΑΤΑΛΑΘΟΣ»: Φωτεινή Αθερίδου, Ιωάννης Καπελέρης, Φωτεινή Μπακλατζίογλου, Γιάννης Μπισμπικόπουλος, Κώστας Σιλβέστρος.
