«Μα πόσο καιρό έχεις να γράψεις;». Έλα ντε! Οι μέρες έχουν μελαγχολία χοντρή. Φέτες, φέτες. Σήμερα θα έχουμε, πρώτα ο Δίας, κυβέρνηση αλλά αυτό δεν αφαιρεί πολλά από την μελαγχολία. Άλλος ο χωροχρόνος ο δικός τους, άλλος ο δικός μας. Αλλού αυτοί, αλλού εμείς. Ένα καλοκαίρι μείον. Τόσο στυγνά, τόσο απλά. Μακάρι να διασωθεί ο χειμώνας. 
Οι μέρες έχουν μελαγχολία. Έχουν την απόγνωση στα μάτια της Αμαρυλλίδας. Πέρσι έπαιρνε 1500 ευρώ, φέτος 850. Μάνα μιας κόρης, χωρισμένη. Διατροφή 100 ευρώ «κι αν θέλω κι αν μπορώ». Εκείνος έκανε και άλλα δυο παιδιά μετά το διαζύγιο. Ήθελε και μπορούσε. 100 ευρώ πλέον για το πρώτο. Αξιολογήσεις. Οι μέρες έχουν μελαγχολία. Έχουν τον λυγμό του Νίκου. 25 μέρες απλήρωτος. (Οι μέρες απλήρωτος έχουν άλλο χρόνο μέτρησης)«Χάσαμε την αξιοπρέπειά μας. Τις αξίες μας. Πήγα στο φίλο μου στο νοσοκομείο και σκεφτόμουν ποιο είναι το φθηνότερο γλυκό για να πάρω. Μπορείς να πας με άδεια τα χέρια;». Μπορείς; Οι μέρες έχουν μελαγχολία. Έχουν το αδιέξοδο της Μαρίας «Μια δουλειά ρε παιδιά».Σήμερα πρώτα ο Δίας θα έχουμε κυβέρνηση.
Ο Σαμαράς επανέφερε προεκλογικά τον Ψωμιάδη στην πολιτική σκηνή. Ουφ! Ξένοιασε η Ελλάδα. Οι οπαδοί της ΝΔ διευκρίνιζαν έντιμα «με βαριά καρδιά. Με πολύ βαριά!». Ο νεαρός Τσίπρας αγκάλιασε την Κατσέλη και τον Κολλά. (Πόσο χρονών είσαι όταν αγκαλιάζεις Κατσέλη;). Ο Βενιζέλος και οι λοιποί Πασόκοι μιλούσαν με θυμό γιατί ανέλαβαν ευθύνες περισσότερες από όσες τους αναλογούσαν. Τι βάρος έχει η αιώνια δημαγωγία και το ξέσκισμα μιας χώρας; Στα πόσα ξαλαφρώνεις; Ούτε πορδίτσα νάταν η ευθύνηΗ Χρυσή Αυγή εγκαταστάθηκε για τα καλά. Το ΚΚΕ όπως πάντα δεν φταίει για τίποτα. Αν εξαιρέσεις την παρουσία της ΔΗΜΑΡ και την διαδρομή που έκαναν μέχρι την άπιαστη διαχρονικά κορυφή της κοινής λογικήςΤι να μας πει το Έβερεστ εμάς τους Έλληνες! Είμαστε μια ωραία ατμόσφαιρα. Οι μέρες σέρνουν μελαγχολία.
Χθες ο Στέφανος Μάνος παραιτήθηκε. Σβέλτα πέρασε η είδηση από τις ειδήσεις. Τίναξε πέταλαΑπορώ πού έβρισκε δύναμη τόσα και τόσα χρόνια. Νωρίτερα είχα τινάξει και γω ως οπαδός του. Αυτή τη φορά είχα αλλαξοπιστήσει. Ωστόσο... Ένας κύριος μείον! Αν πεις το όνομά του, η πλειονότητα θα πει «Αυτός που έλεγε ότι πρέπει ν΄απολυθούν 200.000 δημόσιοι υπάλληλοι;» Έτσι άτσαλα πεταμένες λέξεις. Ένα γελάκι ειρωνικό στο τέλος. Δυο ανασηκώματα ώμωνΈλα ρε! Ε όχι και ο Μάνος Έτσι άτσαλα. Ο Στέφανος Μάνος. Οπαδός της κοινής λογικής, της στυγνής αλήθειας, της αποτελεσματικότητας, καταδότης κάθε ανέντιμης συμπεριφοράς και αλλαξοκολιάς. Πόσο κοστολογείται η ψήφος μας πατριώτη; Τι χρήμα απορροφούν τα κόμματα; Ο Μάνος που ως Υπουργός Οικονομικών το 1992 δήλωνε «είναι φθηνότερο για το κράτος να στέλνει με ταξί στον προορισμό του κάθε επιβάτη του ΟΣΕ». Και που έσπασε τα σύνορα των κομμάτων πριν τα σπάσουμε οι πολίτες. Ο μόνος Μάνος. Κάποιος που μας λογάριασε διαχρονικά ενήλικες. Μα αφού ο κόσμος δεν τον ψήφιζε! ΌντωςΟύτε τον Κωστή Στεφανόπουλο μέχρι που τον δοξάσαμε ως Πρόεδρο Δημοκρατίας. Γι άλλους είχε πάντα η καρδιά μας. Οι μέρες σέρνουν μελαγχολία. Ρετάλια η χώρα εν αναμονή κυβέρνησης. Σε τούτες τις εκλογές αποκαταστάθηκε ο Ψωμιάδης, η Κατσέλη, ο Κολλάς. Δεν πρόκανε και πάλι ο Μάνος. Τίναξε πέταλαΈνας κύριος μείον Εν αναμονή κυβέρνησης. ΣΣΣΣοοουτ συνεδριάζουν. Ο Τσίπρας χάσκει κάπου στο βάθος του πλάνου. Ένα καλοκαίρι μείονΜακάρι να διασωθεί ο χειμώνας. 
 