Μπορείς να αγοράσεις κοκαΐνη στο internet; Φυσικά και μπορείς. Για την ακρίβεια μπορείς να αγοράσεις όποιο ναρκωτικό θέλεις. Θα γίνω πιο σαφής. 
Εκτός από το βαθύ ΠΑΣΟΚ και το βαθύ twitter, υπάρχει και το βαθύ διαδίκτυο (Deep Web). Εκεί βρίσκονται πολλά περισσότερα απ' όσα φαντάζεστε κι απ' όσα μπορούν να «ψαρέψουν» οι μηχανές αναζήτησης. Ίσως να ακούγεται σαν σενάριο ταινίας, αλλά τα πράγματα είναι πιο πεζά και, πρωτίστως, προσβάσιμα. Αρκεί να έχετε την σωστή διεύθυνση και το απαραίτητο λογισμικό μα, κυρίως, αρκετά χρήματα να ξοδέψετε στην μαύρη αγορά που έχει στηθεί σε αυτήν την σκοτεινή γωνιά του internet. Μία μαύρη αγορά όπου, μέχρι πριν ένα χρόνο περίπου, μπορούσες να αγοράσεις όπλα με σχετική ευκολία. Ήταν όμως μία «επιχειρηματική» κίνηση που δεν είχε την προσδοκώμενη ζήτηση για να καλύψει τα έξοδα των servers, με αποτέλεσμα το Armory να κλείσει. Αλλά αυτό δεν έχει καμία σημασία, αφού επρόκειτο για ένα παράπλευρο εμπόριο κάτω από την ομπρέλα του Silk Road, το site όπου μέχρι και σήμερα διατίθεται προς πώληση ό,τι ναρκωτικό είναι καταγεγραμμένο στην παγκόσμια βιβλιογραφία -και όχι μόνο. Για να το θέσω διαφορετικά, φανταστείτε ένα παράνομο e-bay που στην κατηγορία «Σπίτι και Κήπος» αντί τσουγκράνας και καλύμματος καναπέ, θα βρείτε LED λάμπες για εσωτερική «καλλιέργεια» και 1.000 σπόρους οπιούχου παπαρούνας.
Για να βρεις τον «δρόμο του μεταξιού», θέλει τρόπο. Συγκεκριμένα, τον ανώνυμο τρόπο που σου παρέχει το Τor. Πρόκειται για ένα project που αρχικώς επιδοτήθηκε από το U.S. Naval Research Laboratory το 2004. Και τι κάνει αυτό λοιπόν; To δίκτυο Τοr βασίζεται στην εθελοντική προσφορά των χρηστών «δανείζοντας» λίγο bandwidth από τη σύνδεσή τους, αφού πρώτα ρυθμίσουν έναν κόμβο τοπικά στον υπολογιστή τους. Μέσω ενός συστήματος κρυπτογράφησης πολλαπλών στρωμάτων, δίνει τη δυνατότητα στον χρήστη να συνδεθεί στο διαδίκτυο διατηρώντας την ανωνυμία όσον αφορά την τοποθεσία του ή την διαδικτυακή του δραστηριότητα. Δεν είναι τυχαίο μάλιστα πως στα γεγονότα στην Αίγυπτο, το Tor έπαιξε καθοριστικό ρόλο στην επικοινωνία και οργάνωση των πολιτών παρακάμπτοντας την παρακολούθηση και την λογοκρισία της αιγυπτιακής κυβέρνησης.
Υποθέτω πως σε μερικούς, όλα αυτά θα τους προκαλούν πονοκέφαλο. Κακώς. Η πραγματική αναστάτωση έρχεται όταν επιτέλους βρίσκεσαι μπροστά στον online πάγκο του Silk Road. Ό,τι έχεις στις τσέπες σου ή στον τραπεζικό σου λογαριασμό δεν έχει αντίκρισμα σε αυτήν την μαύρη αγορά. Όλες οι συναλλαγές γίνονται με Bitcoins (BTC). Κι εκεί ξεκινάει ο αγώνας να κατανοήσεις τι είναι αυτό το ψηφιακό νόμισμα, πώς το διαχειρίζεσαι και, το βασικότερο όλων, πώς το προμηθεύεσαι. Εάν έχεις χρόνο, μπορείς να κατεβάσεις το Bitcoin-qt και να αφήσεις τον υπολογιστή σου να ταλαιπωρείται με επίλυση πολύπλοκων αλγόριθμων (mining), αφού πρώτα συγχρονιστεί με το δίκτυο (υπολογίστε έως 24 ώρες), και ως ανταμοιβή θα λάβεις κάποια νέα bitcoins που δημιουργεί το σύστημα. Η μεταφορά των BTC μεταξύ χρηστών είναι εφικτή εφόσον γνωρίζεις την διεύθυνση του αποδέκτη, η οποία έχει την μορφή αλφαριθμητικού 34 χαρακτήρων.
Αν όμως ανήκετε κι εσείς στην κατηγορία των ανθρώπων που δεν έχουν τόση υπομονή, όπως κι εγώ, υπάρχει και εναλλακτική -αρκεί, βέβαια, να είσαι διατεθειμένος να θυσιάσεις μέρος της ανωνυμίας που προσφέρει το BTC. Εάν ναι, τότε κατεβάζεις μια πιο ελαφριά έκδοση e-wallet, το Multibit, και απευθύνεσαι σε exchange market, σκοντάφτοντας πάνω σε ισοτιμίες που αλλάζουν συνεχώς. Δυστυχώς όμως κι εδώ τα πράγματα δεν λύνονται με ένα κλικ. Πολλά από αυτά τα ανταλλακτήρια, όπως το Mt.Gox και το AurumXchange, ζητούν πλήρη στοιχεία όπως επίσης και σκαναρισμένο επίσημο έγγραφο που να πιστοποιεί την ταυτότητά σου και την διεύθυνση κατοικίας, προκειμένου να μπορέσεις να μετατρέψεις ευρώ/δολάρια από τον τραπεζικό σου λογαριασμό σε BTC. Για όποιον δεν επιθυμεί κάτι τέτοιο, υπάρχει το VirWoX, το οποίο επιτρέπει την συναλλαγή μέσω Paypal. Και πάλι όχι με ένα κλικ. Θα πρέπει να αγοράσεις SSL, κατόπιν με αυτά να αγοράσεις BTC και τέλος να τα κάνεις ανάληψη μεταφέροντάς τα στο e-wallet.
Και μετά από όλα αυτά, είσαι έτοιμος να ανοίξεις έναν λογαριασμό στο Silk Road και να περπατήσεις στον παράνομο «δρόμο του μεταξιού». Η λίστα στα αριστερά αγγίζει περίπου τα 10.000 προϊόντα (εκ των οποίων, 7.000+ είναι ναρκωτικά). Πέντε γραμμάρια χασίς έναντι 0.42 BTC (37,91 ευρώ), 100 χάπια Ecstasy των 120mg για 3.56 BTC (321,35 ευρώ), 1 γρ. κολομβιανής κοκαΐνης για 1.03 BTC (92,98 ευρώ). Φυσικά, δεν έχει μόνο ναρκωτικά και τα απαραίτητα εργαλεία/αξεσουάρ για αυτά. Πιο κάτω θα βρεις πορνογραφικό υλικό, ηλεκτρονικά είδη, βιβλία «εναλλακτικής» θεματολογίας, κοσμήματα-απομιμήσεις γνωστών οίκων, κ.α. Η αλήθεια είναι πως μπορείς να ξεχαστείς με τις ώρες χαζεύοντας τα προϊόντα, καθώς τα περισσότερα συνοδεύονται από φωτογραφία και περιγραφή, όπως γίνεται σε κάθε online shop.
Τι γίνεται εάν θες να πουλήσεις; Σε αυτήν την περίπτωση, πληρώνεις ένα ποσό στην αρχή, το οποίο θα σου επιστραφεί μόλις ολοκληρώσεις 30 συναλλαγές ύψους 1.500 δολλαρίων και κλείσεις 6 εβδομάδες ως πωλητής. Αφού γίνει μία αγορά, ετοιμάζεις το πακέτο σύμφωνα με σαφείς οδηγίες, όπως π.χ. τη χρήση αεροστεγούς συσκευασίας εάν το προϊόν μπορεί να ανιχνευθεί λόγω της οσμής του. Η διεύθυνση του αγοραστή διαγράφεται από το σύστημα μόλις ο πωλητής πατήσει «Επιβεβαίωση αποστολής». Βέβαια, αυτό δεν σημαίνει πως ο έμπορος δεν έχει κρατήσει κάποιο αντίγραφο. Αλλά εν προκειμένω, ισχύει το γνωστό «μεταξύ παρανομούντων, εχεμύθεια».
«Μα καλά, και οι Αρχές τι κάνουν», ίσως αναρωτηθείτε. Όχι πολλά. Όλοι το γνωρίζουν (ο γερουσιαστής Charles Shumer έχει ζητήσει να κλείσει το Silk Road), αλλά ο τρόπος με τον οποίο είναι στημένη αυτή η μαύρη αγορά (μέσω Tor και Bitcoin) δυσχεραίνει το έργο τους.
«Μα είναι όντως τόσο εύκολο και ασφαλές;», προβλέπω την δεύτερη απορία. Αν κρίνω από διάφορες μαρτυρίες που διαβάζω για επιτυχείς αγοραπωλησίες, υποθέτω πως ναι. Από την άλλη, υπάρχει και η περίπτωση του Αυστραλού Paul Howard που συνελήφθη και καταδικάστηκε. Δεν σας κρύβω πως κοιτώντας το 0.5 BTC που έχω στο e-wallet μου (μέσω VirWoX) και την κατηγορία «Forgeries» (πλαστογραφημένα έγγραφα), μπαίνω στον πειρασμό να παραγγείλω την UFO Abduction Insurance Card, για να το επιβεβαιώσω. Αλλά και να μην το κάνω τελικά, η μέχρι τώρα πορεία του Silk Road αποδεικνύει πως στις μέρες μας μπορείς πλέον να προμηθευτείς ένα γραμμάριο κοκαΐνης με την ίδια ευκολία με την οποία αγοράζεις βιβλία από το Amazon.