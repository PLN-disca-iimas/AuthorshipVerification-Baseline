«Ο κύβος ερρίφθη για τον ανασχηματισμό» μας ζάλιζαν από το πρωί της Δευτέρας όλα τα μέσα ενημέρωσης. Από το πώς εξελίχθηκε στην πορεία, καταλαβαίνετε ότι δεν ερρίφθη απλώς ο κύβος, αλλά ο ΓΑΠ με τους στενούς του συνεργάτες είχαν στήσει μια μαραθώνια παρτίδα μπαρμπούτι παίζοντας τον χιτώνα της Μπατζελή. Εγώ πάλι ορκίστηκα στον εαυτό μου ότι δεν θα τους κάνω την χάρη να ασχοληθώ, γιατί όλο αυτό μου θυμίζει τις δύσκολες μέρες που αντιμετωπίζει μια γυναίκα κάθε μήνα. Βλέπετε, τα κυβερνητικά στελέχη και ο ανασχηματισμός είναι σαν την περίοδο και τα ταμπόν. Πρέπει να τα αλλάζεις ανά τακτά χρονικά διαστήματα αλλιώς κινδυνεύεις να πάθεις κάποια μόλυνση. Το ξέρω ότι οι άντρες δεν μπορούν να το καταλάβουν αυτό που λέω, αλλά ok. Ούτε κι εμείς οι γυναίκες μπορούμε να καταλάβουμε πώς είναι να χτυπάς γερμανικό στο στρατό και να παίρνεις μέρος σε σκηνάκια, οπότε είμαστε πάτσι.

Αποφασίζω λοιπόν να παρακολουθήσω το νέο κανάλι Nickelodeon. Γιατί όχι; Την ίδια διασκέδαση μπορεί να σου προσφέρει. Τι έχει να ζηλέψει ο Γκάρι το σαλιγκάρι του Μπομπ Σφουγγαράκη από τον Πάγκαλο ας πούμε; Τίποτα. Ίσα-ίσα έχουν πολλά κοινά. Κινούνται αργά και διαμαρτύρονται έντονα και οι δυο. Στο μόνο που υπερτερεί ο Γκάρι είναι το ζωηρό του χρώμα. Αν και τώρα που το σκέφτομαι, το ίδιο χρώμα είχε κι ο Θόδωρος όταν τους είχε βγάλει πέρσι ο Γιώργος πεζοπορία από το Προεδρικό Μέγαρο στο Μαξίμου κι από εκεί στην Βουλή. Κατά τις 11.30 τελειώνουν και οι Πιγκουίνοι της Μαδαγασκάρης κι είμαι έτοιμη να απολαύσω το World Poker Tour και τις πολυαγαπημένες μου διαφημίσεις telemarketing μέχρι να αποκοιμηθώ, πλήρως ικανοποιημένη που δεν έχω ιδέα για τις art & deco παρεμβάσεις του ΓΑΠ. Αμ δε...

Η ανακοίνωση της νέας κυβέρνησης έχει καθυστερήσει χαρακτηριστικά. Αν ήταν άντρας θα είχε κάνει πολλές γυναίκες ευτυχισμένες. Αλλά σίγουρα όχι τους δημοσιογράφους που ξεροστάλιασαν πάνω από το κινητό για να μάθουν πότε θα αποφασίσει ο Πεταλωτής να μας παρουσιάσει το νέο φαντασμαγορικό σχήμα που θα εμφανίζεται από τη καινούρια σεζόν στο παραλιακό μαγαζί που τελευταία στιγμή γλίτωσε από τις μπουλντόζες της Μπιρμπίλη. Η αγωνία μου για το τι θα γίνει με τον Loverδο έχει ξαφνικά φουντώσει και το ξενυχτάω. Προς τι όμως όλη αυτή η αναμονή; Είναι ξεκάθαρο ότι η κυβέρνηση ήθελε να δει πόσοι πολίτες ενδιαφέρονται πραγματικά γι' αυτόν τον ανασχηματισμό. Στην ουσία δηλαδή, λειτούργησε σαν μια άτυπη δημοσκόπηση. Το καθυστερείς όσο μπορείς, την άλλη μέρα παίρνεις τα νούμερα τηλεθέασης και βλέπεις πόσοι ξενύχτησαν περιμένοντας.
 
Μεγαλοφυές, δεν μπορείτε να πείτε! Παραφωνία στην όλη υπόθεση ήταν οι δηλώσεις του Παναγιωτόπουλου. Τέτοια αστραπιαία αντίδραση της ΝΔ σε κάνει να υποπτεύεσαι ότι κάποιος μονίμως τους σφυράει τα θέματα, καθώς το ίδιο είχε συμβεί και τις προάλλες με την ανακοίνωση των υποψηφίων του ΠΑΣΟΚ. Εκτός κι αν έχουν το κληρονομικό χάρισμα εκεί στην ΝΔ. Να το κοιτάξουν, μην πάει στράφι.

Η ώρα έχει πάει αισίως 2.15, ξημερώματα Τρίτης, και όσο γράφω όλες αυτές τις αράδες, έχω κοτσάρει δυο φέτες αγγούρι στα μάτια μου -αφού πρώτα έχω βγάλει τα σπόρια για να μπορώ να βλέπω- μπας και καταφέρω να αποφύγω το πρήξιμο από το ξενύχτι. Όσο αγγούρι έχει απομείνει, το έχω φυλάξει για τον επόμενο ανασχηματισμό ή για το επόμενο τζατζίκι που θα φτιάξω. Ό,τι έρθει πρώτο.