Όσες φορές στη ζωή μου έφτασα σε ζόρικα, έβαζα μπροστά ένα περίεργο μηχανισμό και έψαχνα λυσσαλέα για την θετική πλευρά της ιστορίας. Ας πάμε στα πολιτικά μας νέα. Δείτε πόσα και πόσα στριπ τιζ κατασκοπεύσαμε. Σε 10 μέρες όλες κι όλες. Και τι δεν είδαμε!

ΠΑΣΟΚ και Βενιζέλος. «Το ΠΑΣΟΚ είναι ένα σάπιο κόμμα». Σώπα! Δεν ήταν αυτοκριτική, ούτε γενναιότητα. Γενναίος λογαριάζετε όποιος μιλήσει πριν την ψήφο των πολιτών. Τα εκλογικά αποτελέσματα τον εξανάγκασαν να παραδεχτεί την κατάντια του κόμματός του. Κι αναρωτιέμαι πού μας πήγαινε με τη σαπίλα βόλτα; Πώς φαντάζονταν τον εαυτό του να κυβερνά και εμείς να χειροκροτούμε το σάπιο; Τόση σαπίλα θεωρούσε ότι δεν θα μας είχε πάρει η μπόχα; Τόσες μύτες κόσμος! Πώς το είχε φανταστεί το έργο; Με ένα ξεπέτα συγνώμη ξενοιάζεις; Πόσο τελικά μας υποτιμούσε; Πόσο σιγουράκι μας λογάριαζε; Είναι να μη συνηθίσει ο άνθρωπος την εξουσία!

NΔ και Σαμαράς. Ακόμα απορώ τι τις ήθελε τις εκλογές ο Αντώνης; Ή ήταν εγκληματικά ανυποψίαστος ή εγκληματικά αυτάρεσκος. Kαι νάταν η πρώτη φορά στην ιστορία του! Πού πήγαινες ρε Καρακίτσο κι ήθελες και αυτοδυναμία! Με όπλο τον Καραμανλή στην πρώτη σειρά. Ο μουγγός χειροκροτητής. Πόσο μας υποτίμησαν; Πώς μας λογάριαζαν; Πόσο μακριά από τον πραγματικότητα ήταν και είναι; Μια παράταξη ρετάλι που περιέργως πιο πολύ στην ιστορία της αγχώθηκε μη και ξεχάσουμε τον ανιψιό Καραμανλή παρά αν εμπεδώσαμε κάτι από τον Κωνσταντίνο Καραμανλή. 

Συνασπισμός και Τσίπρας. Αν το καλοσκεφτείς απαλλαγμένοι από τον δύσκολο ρόλο και την ευθύνη της διακυβέρνησης (από την γέννησή τους) το μόνο που είχαν κυρίως να κάνουν ήταν να νοιαστούν για τα του οίκου τους. Με το αιώνιο δε εισιτήριο-διαβατήριο της φλου ιδεολογίας τους, στους χώρους των «ψαγμένων», μπορούσαν υποτίθεται μ΄ ευκολία να προσαρτήσουν ανοιχτόμυαλους, ευφυείς, ευέλικτους ανθρώπους στον συνδυασμό τους. Τι ακούσαμε; Πόσα διαμάντια με το καλημέρα σας μοίρασαν. Τι μπάχαλο! Τι μούχλα! "Υποχρεωτικός δανεισμός του κράτους από τις καταθέσεις άνω των 20.000 ευρώ και χρησιμοποίηση των καταθέσων για ανάπτυξη" και "Φορολόγηση του τζίρου των επιχειρήσεων ακόμα και των ζημιογόνων". Ο Συνασπισμός μυρίζει χρονοντούλαπο επαναληπτικής ιστορίας.

Μ΄εντυπωσιάζει δε το κανάκεμα που του προσφέρουν. Από την μια ο Δαβαράκης, «μη φύγεις θα φαρμακωθώ», από την άλλη ο καθηγητής Βαρουφάκης να διορθώνει τα «γραπτά» του Αλέξη λέξη-λέξη. Μέχρι την αγαπημένη μου Νίνα-Μαρία Πασχαλίδου διάβασα να τον παίρνει με το καλό. Τι γίνεται, ρε παιδιά; Αν είναι να βάλουμε όλοι μαζί ένα χεράκι να το σπρώξουμε το όχημα. Αν μας βγήκε σε καλό το «Μαζί θα κυβερνήσουμε», να το πάμε από την αρχή το έργο.

Καμένος. Δηλαδή αναστατώσαμε το σύμπαν μας για να χρίσουμε τον Καμένο μάγκα; 

Φώτης Κουβέλης. Περιέργως εμφανίστηκε πιο ανοιχτόμυαλος από τον νέο και στα στελέχη που ανέλαβαν να μιλούν στα ΜΜΕ διέκρινες κοινή λογική. Η επιμονή του δε να μπει και ο ΣΥΡΙΖΑ στο κυβερνητικό σχήμα μας μαρτύρησε μια μεγάλη αλήθεια που κλωτσάμε έντεχνα χρόνια. Τη γνωρίζουν πολύ καλά οι πολιτικοί γι΄αυτό κι έτρεμε ο Γιάννης το θεριό και το θεριό τον Γιάννη. Την χώρα διαχρονικά την κυβερνούσαν κυρίως αυτοί που  αντιπολιτεύονταν τις κυβερνήσεις. Οι οποίες κυβερνήσεις ήταν απασχολημένες κυρίως για να στήνουν μηχανισμούς προσωπικής και μόνο ευημερίας και για να ταίζουν τις κότες-ψηφοφόρους τους ακριβοπληρωμένο καλαμπόκι.

Χρυσή Αυγή. Απολαμβάνω την αγωνία ενός σάπιου πολιτικού συστήματος που μας επέτρεψε στο διάβα του να δούμε τα «πάντα όλα» να σπεύδει εναγωνίως να μαρκάρει το έργο της Χρυσής Αυγής ως «ακατάλληλο για ενηλίκους» και να μας κλείνει τα μάτια. Τι ώρα να πάμε για ύπνο μη και μας βάλετε τιμωρία; Μα δεν μάθανε από την ιστορία; Ό,τι φιμώνεις θεριεύει κι ότι εγκαταλείπεις εκδικείται. Κάντε τη δουλειά σας. Η αχρηστία του πολιτικού συστήματος τη θέριεψεΞεχάσανε να κάνουν τη δουλειά τους.

Αναμένοντας τις εκλογές της 17 Ιουνίου κατέγραψα την λίστα με τα ευχάριστα. Και μη μου πείτε που τα είδα; Το να παρατηρείς χωρίς συναισθηματικές φορτίσεις είναι λυτρωτικό. Το να ψηφίζεις με πάθος όχι για να φύγει κάποιος, (έτσι ψηφίζαμε κυρίως) αλλά για να έρθει, είναι πρωτόγνωρο. Το «πτου ξελευτερία μας» μπορεί να ελευθερώσει και τα ανθρωπάκια της πολιτικής μας σκηνής. Έχουν δουλίτσα! Επιτέλους.
Υ.Γ Σας έχω και ένα δυσάρεστοΗ γη γυρίζει. Και δεν είμαστε ο ομφαλός της.   
 