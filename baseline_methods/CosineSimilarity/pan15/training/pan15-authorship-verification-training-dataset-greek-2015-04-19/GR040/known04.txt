«Είναι θέμα χρόνου...» λέγαμε από την αρχή όσοι γνωρίζαμε καλά τα στελέχη που πήρε από την γαλάζια παράταξη, ο Πάνος Καμμένος όταν έφτιαξε το νέο κόμμα. Το γεγονός ότι η «χαρά κράτησε λίγο» για τους Ανεξάρτητους Έλληνες- που άρχισαν να έχουν φθίνουσα πορεία αμέσως μετά την πρώτη εκλογική αναμέτρηση- επηρέασε την ψυχολογία των στελεχών που «μετακόμισαν» στο νέο πολιτικό σχήμα. Θαρρώ πως πλέον η ρήξη είναι οριστική.
Ο Χρήστος Ζώης και ο Κώστας Μαρκόπουλος δεν πιστεύω ότι θα μπορέσουν μετά τα χθεσινά να «συμβιώσουν» μαζί με τον Καμμένο. Ούτως ή άλλως φαντάζομαι πως και τα δύο στελέχη -κι αυτό είναι ευνόητο- θεωρούσαν εαυτούς πολιτικά επαρκέστερους.

Αιτία πάντως του καυγά που ξέσπασε -και δεν αποκλείεται να οδηγήσει σε οριστικό «διαζύγιο»-  είναι το «φλερτ» του αντιμνημονιακού Πάνου με τον αντιμνημονιακό Αλέξη. Είναι όμως κι άλλα που έχουν να κάνουν με τις αποφάσεις που έπαιρνε ο αρχηγός χωρίς να τους ρωτήσει, όπως για παράδειγμα, αυτά που έλεγε περί δολαρίου και έξοδο από του ευρώ.

Ο Καμμένος όμως είναι Πρόεδρος και δεν φαίνεται διατεθειμένος να παραχωρήσει το αξίωμα αυτό σε εκείνους που το «ορέγονταν» εξαρχής, θα μπορούσε να πει κάποιος υποστηρικτής του Πάνου, γι' αυτό και προσπάθησε να πάρει τον αέρα των αμφισβητιών του, δείχνοντας την πόρτα της εξόδου... «Εγώ τα λήγω όλα», φέρεται μάλιστα να είπε βγαίνοντας φορτωμένος από την συνεδρίαση.

Κάποιοι που τον γνωρίζουν καλά, λένε πως σήμερα θα το έχει μετανιώσει και θα επιχειρήσει να τους προσεγγίσει, όταν μάλιστα αντιληφθεί ότι χάνει τα πιο... «σοβαρά» στελέχη του. Εκτός αν ξυπνήσει αλλιώς και αποφασίσει να τους διαγράψει. Με τον Καμμένο ποτέ μην βάλεις στοίχημα. Ε! Αυτή την αλλοπρόσαλλη συμπεριφορά του ήταν που έβγαζε εκτός εαυτού εκείνους που συντάχθηκαν μαζί του, με την προσδοκία ότι θα παίξει ομαδικό παιχνίδι.
«Την κρίση την προκάλεσε ο Πάνος Καμμένος με τον βλακώδη τρόπο που αντέδρασε», μου είπε ο Κώστας Μαρκόπουλος, λίγο πριν αναχωρήσει για το Παρίσι όπου θα παραμείνει μέχρι την Τετάρτη προκειμένου να μετάσχει στο Συμβούλιο της Ευρώπης. Μπορεί ο Καμμένος να τον καθαίρεσε από γραμματέα της Κ.Ο του κόμματος όμως ο ίδιος όπως διευκρινίζει δεν σκοπεύει να αμελήσει τα Κοινοβουλευτικά καθήκοντα όταν κρίνεται το μέλλον της χώρας.  

Στο μεταξύ θα ενημερώνεται από τους φίλους του και θα συντονιστεί μαζί τους ώστε να χαράξουν από κοινού την στρατηγική τους. «Χωρίς όπως λέει να είναι προσχεδιασμένο βρεθήκαμε αρκετά στελέχη να έχουμε κοινές απόψεις όπως ο Χρήστος Ζώης, ο Τέρενς Κουίκ, ο Γιάννης Μανόλης, η Μαρία, Κόλλια, ο Δημήτρης Σταμάτης,ο Γιάννης Κουράκος και ο Μιχάλης Γιαννάκης».
Όλα δείχνουν λοιπόν πως νέο κόμμα ξημερώνει. «Εγώ δεν παίζω άλλο με τον Καμμένο. Αρκετά τον ανεχθήκαμε. Φτάνει πια.» Μου επιβεβαίωσε αυτό που έχω στην σκέψη μου, ένας άλλος Ανεξάρτητος που έχει ήδη ανοίξει την πόρτα για να αποχωρίσει. «Άλλωστε, όπως μου εξήγησε, στην πιάτσα μας ξέρουν και αυτοί που δεν μας ξέρουν θα μας μάθουν σε λίγες μέρες ». Σε ότι αφορά στα υπόλοιπα οι χαρακτηρισμοί που εκτοξεύονται για τον Πρόεδρο του κόμματος δεν είναι διόλου κολακευτικοί. 
Οι άσπονδοι φίλοι του προτρέχουν και λένε πως προκειμένου ο με...φουσκωμένα τα μυαλά Πρόεδρος Καμμένος να ανελιχθεί στην εξουσία και να δει υπουργική καρέκλα είναι διατεθειμένος να δώσει ακόμα και αυτοδυναμία στον Σύριζα, κι αυτό ήταν που εξόργισε τους... «σοβαρούς» της παρέας και αποφάσισαν να ξεχωρίσουν την θέση τους. Πλην του Μαριά και Δημαρά που ... σύμφωνα με τις ίδιες κακές γλώσσες «τους αρέσει πολύ η ιδέα να πάνε με τον Τσίπρα».
Και τώρα το ερώτημα είναι, ποιος από όλους αυτούς νοιάζεται για την πάρτι του, και ποιος νοιάζεται για αυτή την άμοιρη χώρα;
 