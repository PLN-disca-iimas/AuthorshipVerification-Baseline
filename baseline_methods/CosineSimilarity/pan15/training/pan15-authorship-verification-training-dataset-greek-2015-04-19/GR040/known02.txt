Ο σεβασμός σε άλλες μορφές ζωής, είναι ο δείκτης του επιπέδου του ανθρώπινου πολιτισμού και η έλλειψη αντίδρασης το λιγότερο που δηλώνει είναι συνενοχή.

"Κάντε κάτι άμεσα. Διορθώστε αυτή την κατάσταση γι` αυτά τα πλάσματα που βιολογικά, αλλά και ψυχικά είναι αδέλφια μας, σόι μας, οικογένειά μας."

Είναι λόγια του  Βαϊτση Αποστολάτου,( βουλευτής ΛΑΟΣ)  και δεν αναφέρεται σε μετανάστες, Αφρικανούς, Πακιστανούς ,Ιρακινούς και άλλους πολλούς,  γιατί ίσως αυτός να ήταν λόγος διαγραφής από το κόμμα του Καρατζαφέρη.  Αναφέρεται στα ζώα συντροφιάς. Ένα θέμα για το οποίο το κόμμα του, κατέθεσε επερώτηση, αφιερώνοντας μια ολόκληρη συνεδρίαση της Βουλής.

Ήταν ένα αίτημα σύσσωμης της Κ.Ο του ομάδας και γι' αυτό μίλησαν όλοι οι βουλευτές, με πρώτο απ' όλους τον Άδωνη Γεωργιάδη, ο οποίος σχεδόν δάκρυσε όταν θυμήθηκε τον σκύλο του. "Εγώ θυμάμαι ακόμα, κύριε Υπουργέ, ότι ήμουν στην Α` Γυμνασίου όταν φεύγοντας για το σχολείο είδα το σκύλο μου, ο οποίος μου έκανε περίεργες χαρές και δεν κατάλαβα τι συνέβαινε. Μέχρι να φύγω είχε πέσει κάτω, γιατί του είχαν ρίξει φόλα και πέθανε. Σας πληροφορώ ότι μας αποχαιρετούσε μέσα στον κήπο. Σας πληροφορώ ότι είχα τέτοια ψυχική στεναχώρια που δεν μπορούσα να πάω στο σχολείο. Ήταν σαν να είχα χάσει δικό μου άνθρωπο".
Φοβάμαι πως αν συνεχίσω θα κατηγορηθώ ότι ειρωνεύομαι την πρωτοβουλία του ΛΑΟΣ. Κατά κάποιον τρόπο ναι. Όχι γιατί  απαξιώνω το θέμα των αδέσποτων και κακοποιημένων ζώων. Κάθε άλλο. Αλλά γιατί μου είναι αδύνατο να  μπω στην ψυχολογία που έχει ο 'Αδωνης και οι ομοϊδεάτες του, που μόλις προχθές ωρύονταν πως αν γίνει το τζαμί στο Βοτανικό θα μετατραπεί "σε άνδρο τρομοκρατών". Είναι δυνατόν να έχουν τέτοιες ευαισθησίες για τα ζώα συντροφιάς; Μόνο από τον Βαϊτση το περίμενα, που έχει το φυζίκ του ανθρώπου που πρώτα νοιάζεται για τον σκύλο, το καναρίνι ή την γάτα του και μετά φροντίζει τον ευατό του. Που να φανταστώ ότι και ο Γιώργος Καρατζαφέρης θα είχε κάνει εισαγωγή από το πρώην Ανατολικό μπλοκ όχι ενός αλλά ολόκληρης οικογένειας σκύλων μεταναστών! Υπάρχει καταγεγραμένο στα πρακτικά:

"Έχω την εξαιρετική χαρά να έχω μία σειρά από σκυλιά. Δεν έχω ένα ούτε δύο, αλλά τέσσερις λύκους, τους οποίους πράγματι υπεραγαπώ και για τους οποίους έκανα περίπου τέσσερις χιλιάδες χιλιόμετρα για να τους πάρω. Τους πήρα από τον ουγγρικό στρατό, με γενεαλογικό δέντρο διακόσια χρόνια. Ζω μαζί τους, πάσχω..."

Αυτά για τις ευαισθησίες του Καρατζαφέρη γιατί στην συνέχεια της ομιλίας του στην Βουλή  έκανε μια γενικότερη τοποθέτηση προσδίδοντας στους πολιτικούς χαρακτηριστικά από το ζωικό Βασίλειο. Ξεκίνησε από τα μουλάρια. Του πολιτικούς που, παρότι η χώρα κινδυνεύει «μουλαρώνουν» σε μια άποψη και δεν μετακινούνται. Συνέχισε με τα λιοντάρια και εκείνους που κάνουν λεονταρισμούς με την Τρόικα και στην συνέχεια   μετατρέπονται στο άλλο συμπαθές και γρήγορο τετράποδο, το λαγό και «γίνονται λαγοί». Και τα καλύτερα τα άφησε για το τέλος. Αυτοί που βλέπουν τη συμφορά εις τον τόπο και δεν μιλάνε, κοινώς "κάνουν την πάπια" και κάποιοι άλλοι που απ` έξω φωνάζουν και λένε "δεν συμφωνώ μ` αυτό το νομοσχέδιο και δεν θέλω" και  μέσα στην Αίθουσα έρχονται και «κάνουν την κότα»!

Κοινώς η Βουλή είναι μια  "FarmVille". Κι εγώ αναρωτιέμαι καθώς γράφω όλα αυτά. Το ενδιαφέρον του Πρόεδρου του ΛΑΟΣ για τα ζώα συντροφιάς  είναι γνήσιο ή το έκανε από ένστικτο αυτοπροστασίας;