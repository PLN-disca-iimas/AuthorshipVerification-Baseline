Στο «Μύθο του Σίσυφου» ο Αλμπέρ Καμύ γράφει: «Υπάρχουν πολλά αίτια σε μια αυτοκτονία και γενικά τα πιο φανερά δεν είναι τα κυριότερα. Σπάνια αυτοκτονεί κανείς (η υπόθεση εν τούτοις δεν αποκλείεται) από αντίδραση. Εκείνο που οδηγεί στην αυτοκτονία πάντα σχεδόν είναι ανεξέλεγκτο. Συχνά οι εφημερίδες αναφέρουν για "βαθιές μελαγχολίες" ή "για ανίατη ασθένεια". Αυτές οι εξηγήσεις γίνονται δεκτές. Θα έπρεπε όμως να ξέρουμε μήπως την ίδια μέρα ένας φίλος του απελπισμένου του μίλησε μ` έναν τόνο αδιάφορο. Αυτός ο φίλος είναι ο υπαίτιος. Γιατί αυτό φτάνει για να ξεσπάσουν οι θλίψεις και η κούραση που είναι ακόμα μετέωρες».

Αυτό γυρνούσε συνέχεια στο μυαλό μου όσο έβλεπα την παράσταση «Sunset Limited» με τον Γιάννη Βούρο και τον Αλέκο Συσσοβίτη. Πρόκειται για το θεατρικό του Κόρμακ Μακάρθι, σε σκηνοθεσία Άσπας Καλλιάνη, μετάφραση Αντώνη Πέρη, μουσική Γιώργου Μελησσινού, σκηνικά Αντώνη Δαγκλίδη, φωτισμούς Κατερίνας Μαραγκουδάκη. Το έργο παρουσιάζεται για πρώτη φορά στην Ελλάδα ενώ έχει γυριστεί σε ταινία για το συνδρομητικό κανάλι HBO, με τον Τόμι Λι Τζόουνς και τον Σάμουελ Τζάκσον να παίζουν τους δυο ρόλους.

Ο Γιάννης Βούρος, καθηγητής, πέφτει στις γραμμές του τρένου Sunset Limited θέλοντας να βάλει τέλος στη ζωή του. Δεν του αρέσουν οι άνθρωποι, λέει, όλα είναι μάταια και ποταπά, δεν βρίσκει νόημα σε τίποτα. Άθεος, σώζεται από έναν Λατίνο μετανάστη, τον Αλέκο Συσσοβίτη, πρώην κατάδικο, που έχει τεθεί αυτοβούλως στην υπηρεσία του Θεού. Όλο το έργο διαδραματίζεται στο άθλιο σπίτι του μετανάστη και περιστρέφεται γύρω από τα πιο συνηθισμένα φιλοσοφικά ερωτήματα: αξίζει τον κόπο να ζεις; Μήπως γενναιότητα είναι να πεθάνεις; Υπάρχει καλό; Έχει η ζωή κάποιο νόημα; Μπας και υπάρχει Θεός; Πώς εναλλάσσονται το φως και το σκοτάδι;

Ο μετανάστης κάνει τα πάντα για να απασχολήσει τον καθηγητή και να του αποσπάσει την προσοχή από την πόρτα του άθλιου σπιτιού και την αναζήτηση των κλειδιών με την οποία είναι «ασφαλισμένη», γιατί φοβάται ότι αν αυτός ο δεύτερος την ανοίξει και φύγει θα προσπαθήσει ξανά να αυτοκτονήσει. Ο καθηγητής δεν παραιτείται, αλλά «τσιμπάει» στα τεχνάσματα του μετανάστη. Δεν έχει κανέναν άλλον να τον ακούσει, να του πει μια κουβέντα, να προσπαθήσει να τον μεταπείσει, να τον κρατήσει με το καλό ή με το άγριο, να ενδιαφερθεί για την τύχη του.

Το έργο είναι πολύ ενδιαφέρον και επίκαιρο αν και, φυσικά, όχι εύκολο ή ευχάριστο. Ούτε, όμως, και τόσο δυσάρεστο όσο θα περίμενε κάποιος κρίνοντας από το θέμα. Έχει και αρκετά αστείες στιγμές, με τον Αλέκο Συσσοβίτη να κρατά πολύ καλά ισορροπία με την πέρα για πέρα μονότονη και καταθλιπτική συμπεριφορά του Γιάννη Βούρου, όπως ο ρόλος απαιτεί. Η μεγάλη ευκινησία του και ο εξαιρετικός έλεγχος του σώματός του μετατρέπουν την κίνησή του στο μεγάλο του ατού. Κινείται διαρκώς, χοροπηδάει, κάνει το πουλί στο ένα πόδι, ξαπλώνει σε μια τέλεια ευθεία ενώ στηρίζει μόνο τους ώμους, το κεφάλι και τα πόδια του σαν να είναι ακροβάτης. Ο Βούρος, από την άλλη, δεν σηκώνει το κεφάλι του, μιλά αργόσυρτα, κινείται χωρίς καμιά όρεξη, δεν έχει ίχνος ζωντάνιας, τονίζοντας την αντίθεση.
Έφυγα από το θέατρο και σκεφτόμουν πώς μπορεί να είναι η ζωή κάποιου όταν στη ζωή του δεν υπάρχει ούτε καν αυτός ο φίλος του απελπισμένου να του μιλήσει, έστω και μ` έναν τόνο αδιάφορο, που λέει ο Καμύ.

Θέατρο Αυλαία, Θεσσαλονίκη, τηλ. 2310 237700. Παραστάσεις ως τις 28 Απριλίου. Εισιτήριο: 15 και 12 ευρώ (για φοιτητές ανέργους)