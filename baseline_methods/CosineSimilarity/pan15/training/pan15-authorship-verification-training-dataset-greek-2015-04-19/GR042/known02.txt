«Και σε πόσα τσιγάρα αντιστοιχεί δηλαδή ένα μπουκαλάκι;». Δεν είχε απάντηση να μου δώσει, αν και το ηλεκτρονικό τσιγάρο δεν έλεγε να φύγει από τα χέρια του, ακόμη και όταν άλλαζε ταχύτητες. «Το πιστεύετε ότι ποτέ δεν αναρωτήθηκα; Ξέρω μόνο πως μου κρατάει 2-3 μέρες», μου είπε ο ταξιτζής καθώς τραβούσε μια τζούρα. Ναι, τον πίστεψα. Συνήθως, κανείς δεν κρατάει αρχείο με το πόσα τσιγάρα καπνίζει ημερησίως. Φάνηκε να τον απασχολεί η ερώτησή μου για αρκετή ώρα. «Θα το ρωτήσω την επόμενη φορά που θα πάω να προμηθευτώ το υγρό», πρόσθεσε. «Και τι θα κάνετε εάν αποδειχθεί πως καπνίζετε περισσότερο από πριν;», ανταπάντησα. Νομίζω πως ίσως τον έκανα να νιώσει άβολα. Μετά από αρκετή ώρα περισυλλογής κι ενώ είχαμε αλλάξει θέμα συζήτησης, μου είπε κατηγορηματικά: «Θα το κόψω».
Μου έκανε εντύπωση η αποφασιστικότητά του. Και τώρα που το σκέφτομαι, αυτό είναι και το βασικό συστατικό επιτυχίας στο κόψιμο του καπνίσματος. Φτάνει; Ενίοτε ναι. Για όσους όμως νιώθουν ελαφρώς πιο επιρρεπείς στους πειρασμούς, το κινητό σας μπορεί να αποδειχθεί ο καλύτερος εμψυχωτής και συμπαραστάτης. Δεν εννοώ φυσικά να ξεσπάτε πάνω του από τα νεύρα που πιθανότατα θα έχετε τις πρώτες μέρες διακοπής. Υπάρχουν πιο ευγενείς τρόποι. Και για την ακρίβεια, αμέτρητες δωρεάν εφαρμογές για όλα τα γούστα ή μάλλον, για όλα τα επίπεδα αποφασιστικότητας. Έψαξα ενδεικτικά τρεις.
Είστε τύπος του «μπαμ και κάτω, αλλά θέλω και το καρότο μου»; Το «Smoke Free», εφόσον δηλώσετε την ημέρα διακοπής, καταγράφει τον χρόνο, τα τσιγάρα που δεν έχετε καπνίσει και τα χρήματα που έχετε εξοικονομήσει έκτοτε. Χρειάζεστε ένα επιπλέον κίνητρο; Εισάγετε στις πληροφορίες τι θέλετε να αγοράσετε και πόσο κοστίζει για να γνωρίζετε πότε θα μπορέσετε να το αποκτήσετε. Εκτός αυτών, υπάρχει η δυνατότητα να κρατάτε ένα υποτυπώδες ημερολόγιο της λαχτάρας σας για τσιγάρο ώστε να βλέπετε την πρόοδο της απεξάρτησής σας. Κι αν όλα αυτά δεν είναι αρκετά για να μείνετε αφοσιωμένοι στον στόχο σας, η εφαρμογή δίνει κατά προσέγγιση στατιστικά για την πορεία της υγείας σας, όπως π.χ. την πίεση, τα επίπεδα οξυγόνου και μονοξειδίου του άνθρακα, τη νικοτίνη στον οργανισμό σας, την αποκατάσταση της γεύσης και της όσφρησης, κ.λπ.
Είστε τύπος του «σιγά-σιγά, μη μου έρθει και απότομο»; Το «Gotta Smoke?» σκοπεύει να σας το φέρει με το μαλακό. Η λογική του είναι απλή: Κάθε φορά που ανάβετε ένα τσιγάρο, πατάτε το κουμπί που έχει η εφαρμογή. Τότε, ξεκινάει αντίστροφη μέτρηση 15 λεπτών. Σε αυτό το διάστημα, δεν μπορείτε να πατήσετε ξανά το κουμπί, συνεπώς δεν μπορείτε (θεωρητικά) να ανάψετε κι άλλο τσιγάρο. Στην πρώτη φάση (3-4 μέρες), το χρονικό διάστημα μεταξύ επιτρεπόμενων τσιγάρων αυξάνεται σταδιακά. Στη δεύτερη φάση, η εφαρμογή επεξεργάζεται τις καπνιστικές σας συνήθειες και ρυθμίζει ένα εξατομικευμένο πρόγραμμα διακοπής, το οποίο διαρκεί 30 μέρες.
Είστε τύπος του «θέλω και δεν θέλω, νταξ' δεν καπνίζω και πολύ»; Το «Smoke Diary» κάνει ακριβώς αυτό. Καταγράφει πόσο καπνίζετε ημερησίως, μηνιαίως και εξαμηνιαίως. Εσείς απλώς καταχωρείτε τα τσιγάρα σας πατώντας το «+» και ύστερα είναι στο χέρι σας αν το σύνολο που βγαίνει, σας φαίνεται αρκετό για να διακόψετε ή όχι.
Δυστυχώς δεν γνωρίζω να σας πω εάν η χρήση εφαρμογής στο κινητό είναι μια αποτελεσματική μέθοδος διακοπής του καπνίσματος. Οι κριτικές που έχουν αφήσει χρήστες, είναι λίγες αλλά θετικές. Παρόλα αυτά, δεν ξέρω κανέναν προσωπικά που να το έχει δοκιμάσει. Εσείς θα το επιχειρούσατε;