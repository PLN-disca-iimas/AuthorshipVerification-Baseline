Χθες, στο εστιατόριο «Αλάτσι», ο Θεατρικός Οργανισμός Κύπρου (ΘΟΚ) και ο νέος του Καλλιτεχνικός Διευθυντής, ο 43χρονος Γιώργος Παπαγεωργίου, συνάντησαν εκπροσώπους του ελληνικού Τύπου για να τους παρουσιάσουν την καλοκαιρινή παραγωγή τους για το φετινό Φεστιβάλ Επιδαύρου. Ο ΘΟΚ επανέρχεται φέτος στο αρχαίο αργολικό θέατρο, μετά από τέσσερα χρόνια απουσίας, με την αναβίωση της κωμωδίας του Μενάνδρου «Σαμία», που πρωτοπαίχτηκε στην Επίδαυρο το 1993 σε μετάφραση Γιάννη Βαρβέρη, σκηνοθεσία Εύη Γαβριηλίδη, τον Αλκίνοο Ιωαννίδη στον πρωταγωνιστικό ρόλο του Μοσχίονα και τη Στέλα Φυρογένη στο ρόλο της Σαμίας. Ο Αλκίνοος Ιωαννίδης επιστρέφει στο ρόλο του Μοσχίονα, που είχε υποδυθεί το 1993, στο ξεκίνημά της καριέρας του, έχοντας μόλις αποφοιτήσει από τη Δραματική Σχολή του Εθνικού Θεάτρου.
Η «Σαμία» είναι ένα από τα τέσσερα σωζόμενα έργα του αρχαίου συγγραφέα της Νέας Κωμωδίας, Μενάνδρου. Μέσα από μια σειρά παρεξηγήσεων, το έργο πραγματεύεται τα μπερδέματα που δημιουργεί ανάμεσα σε δύο οικογένειες ένα εξώγαμο παιδί. Η παράσταση του Εύη Γαβριηλίδη είναι τοποθετημένη στην Αθήνα των αρχών του 20ού αιώνα και με αυτήν ο ΘΟΚ εγκαινίασε στις 28 Οκτωβρίου 2012, το νέο ιδιόκτητό του θέατρο, σαράντα και κάτι χρόνια μετά την πρώτη παράστασή του το 1971. Το υπερσύγχρονο κτίριο της Κρατικής Σκηνής της Κύπρου βρίσκεται στην καρδιά της Λευκωσίας και συμπεριλαμβάνει δύο θεατρικές σκηνές 500 και 150 θέσεων, αίθουσες δοκιμών, τα γραφεία της Διοίκησης, εργαστήρια, διαμερίσματα φιλοξενίας για συνεργάτες, καφεστιατόριο. Βέβαια, όπως είπε ο Καλλιτεχνικός Διευθυντής του θεάτρου κ. Παπαγεωργίου, «δεν σκοπεύουμε να περιοριστούμε στις δύο σκηνές του θεάτρου αλλά θα βγούμε να παίξουμε και στο πεζοδρόμιο αλλά και θα ανεβάσουμε και τους θεατές πάνω στη σκηνή, θα τοποθετήσουμε τις θέσεις τους δίπλα στο δρώμενο». Τον ρωτάω πόσο κόστισε το νέο κτίριο και μου απαντά «25-27 εκατομμύρια ευρώ -ακόμα δεν έχει γίνει ο απολογισμός για το τελικό ποσό- με τα χρήματα να έχουν προέλθει εξολοκλήρου από την Κυπριακή Δημοκρατία. Ευτυχώς, το έργο πρόλαβε και ολοκληρώθηκε πριν τα πρόσφατα συμβάντα της οικονομικής κατάρρευσης της Κύπρου».
Παρ' όλο που η συστηματική συμμετοχή του Θεατρικού Οργανισμού Κύπρου στο Φεστιβάλ Επιδαύρου ήταν και παραμένει πάγια θέση του ΘΟΚ και της Κυπριακής Δημοκρατίας, οι δραματικές συνθήκες που διανύει η Κύπρος -μαζί με την Ελλάδα- τα τελευταία χρόνια και ιδιαίτερα τη φετινή χρονιά, έθεσαν σοβαρές επιφυλάξεις για τη φετινή συμμετοχή στο Φεστιβάλ. Όμως η δεδηλωμένη πολιτική, οικονομική και ηθική στήριξη της συντεταγμένης πολιτείας και, συνακόλουθα, οι επιτυχημένες προσπάθειες του ΘΟΚ να μειώσει το κόστος μετάβασής του στο Φεστιβάλ με την προσέλκυση χορηγών (ΟΠΑΠ, Aegean Airlines), οδήγησαν στη λήψη της οριστικής απόφασης για συμμετοχή στο φετινό Φεστιβάλ στις 19 και 20 Ιουλίου 2013. Ο Πρόεδρος του Διοικητικού Συμβουλίου του ΘΟΚ, ο ακαδημαϊκός Γιάννης Ιωάννου δήλωσε: «Ερχόμαστε στην Επίδαυρο σε μια περίοδο που δεν είναι η πιο εύκολη ή αισιόδοξη για την Κύπρο. Τα περάσατε, τα περνάτε και τα ξέρετε. Σε μια νύχτα, αποφασίστηκε να καταστραφεί η οικονομία της Κύπρου. Έγινε μια νέα επιδρομή στο νησί αλλά αυτή τη φορά χωρίς στρατεύματα. Μια επιδρομή με προσχήματα αλλά και στηριζόμενη στην πραγματικότητα. Γιατί και εμείς παρείχαμε τα όπλα για να γίνει αυτό το γιουρούσι μέσα σε μία νύχτα. Με αυτές τις δεδομένες οικονομικές συνθήκες, λοιπόν, αρχικά είχαμε αποφασίσει να μην ανέβουμε στην Επίδαυρο. Όμως, στη συνέχεια επικράτησε μια ομόθυμη βούληση να παραστούμε στα φετινά Επιδαύρεια, το μέγιστο πολιτιστικό γεγονός του Ελληνισμού. Προς αυτή την κατεύθυνση, βοήθησε η εξεύρεση χορηγών αλλά και η συγκινητική προσφορά των ξενοδόχων του Λυγουριού να μας φιλοξενήσουν με έκπτωση ως και 80% στα καταλύματά τους ώστε να έχουμε τη δυνατότητα να παραστούμε στο Φεστιβάλ Επιδαύρου». Σε αυτό το σημείο, ο κ. Παπαγεωργίου συμπληρώνει: «Ας μην ξεχνάμε ότι η «Σαμία» είναι ένα έργο που ξεχειλίζει από ζωή. Κι εμείς αυτό το μήνυμα θέλουμε να δώσουμε με τη συμβολική παρουσία μας στην Επίδαυρο στις 20 Ιουλίου, ανήμερα της επετείου της εισβολής του Αττίλα στο νησί μας: ο κυπριακός λαός ξεχειλίζει από ζωή».
