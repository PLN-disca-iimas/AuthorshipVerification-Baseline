Ήρεμα, πολύ ήρεμα είναι τα πράγματα στη Ρόδο. Όχι γιατί επικρατεί η γαλήνη, αλλά επειδή οι περισσότεροι είναι μουδιασμένοι. Μια βόλτα στην πόλη και ανταποκρίσεις των συνεργατών του «Παλμού» στην εκπομπή με διαβεβαίωσαν ότι τα πάντα κυλούν ως γάργαρο νερό.

Έξω από ένα εκλογικό κέντρο, είδα να φεύγει ένα γνωστό ζευγάρι. «Χατζημάρκο, σκέφτηκα, ψήφισαν, γνωρίζοντας ότι είναι σταθεροί συνεργάτες του επιχειρηματία --που είναι και δικός μου σταθερός συνεργάτης- που υποστηρίζει και στηρίζει ως υποψήφιος δημοτικός σύμβουλος το Γιώργο Χατζημάρκο. Ο έτερος διεκδικητής του δήμου είναι ο Στάθης Κουσουρνάς. Σκέφτηκα ό,τι μου έλεγε μια φίλη τις προάλλες, ότι δηλαδή τα πράγματα είναι αβέβαια.

Δεν ξέρω αν θα μας επιφυλάξουν εκπλήξεις οι κάλπες για τον ενιαίο δήμο Ρόδου. Ο Χατζημάρκος δεν έχει ξανασχοληθεί με τα κοινά, αλλά έχει μεγάλη μερίδα
επιχειρηματιών που τον στηρίζει. Από την άλλη η δυσαρέσκεια των ΠΑΣΟΚων για κάποιους λόγους του έδωσε και υποψηφίους που θα περίμενε κάποιος να είναι με τον Στάθη Κουσουρνά. Και κάποιοι μάλιστα είναι και ιδιαίτερα τσαμπουκάδες και μεθοδικοί. Ο Κουσουρνάς από την άλλη, είναι άτομο που έχει την εκτίμηση του κόσμου

Πέρα, λοιπόν από την έκβαση που μετά τις 9:30μμ θα έχουμε ένα πρώτο επίσημο δείγμα, κατά τη διεξαγωγή των αυτοδιοικητικών εκλογών είδα πράγματα που με χάλασαν πολύ. Πολύ χαρτούρα- κουτόχαρτο μας τάισαν και πάλι. Είδα υποψηφίους να ετοιμάζουν την προεκλογική τους ομιλία και να κόβουν κιγκλιδώματα στην πλατεία προκειμένου να στηθεί η εξέδρα. Είδα υποψηφίους να γίνονται προδότες και να 'κρεμούν' τον αρχηγό τους για να μην χάσουν την καρέκλα. Είδα στεγνά, άτονα, σκληρά, σβησμένα, οργισμένα, άκαμπτα βλέμματα.

Και τον άνθρωπο τον βλέπεις στα μάτια Είδα τους μάγκες και τις μαγκίτισσες να κάνουν σουλάτσο, αν κόβουν βόλτες πάνω κάτω σε καφέ, δρόμους, καταστήματα, δημόσιες επιχειρήσεις, με βαρύγδουπες υποσχέσεις, κοκαλωμένα χαμόγελα σαν κακοβαλμένες μποτοξο-ενέσεις, χαιρετούρες και ξανά χαιρετούρες- άραγε αν υπήρχε και φέτος ο φόβος της ιού Η1Ν1 θα είχαν τέτοια συμπεριφορά(;) ή μήπως το αφροδισιακόν της καρέκλας θα υπερπηδούσε τον όποιο κίνδυνο? Μου ήταν δυσάρεστο, πραγματικά δυσάρεστο να τους βλέπω. Όλους τους. Από την άλλη, είναι ο άτυπος νόμος των εκλογών: βγες, περπάτα, χαιρέτισε, υποσχέσου, φανού σε τελική ανάλυση, αν θες να σε ψηφίσουν. Διαφορετικά, δεν έχεις ελπίδα.

Δε θα μπορούσα να το κάνω ποτέ. Αλλά είπαμε, ζω στον πλανήτη του μικρού μου πρίγκιπα. Μπορεί να είμαι καλά εκεί, αλλά μπορεί να είναι και η επιλογή της δειλίας, του ωχαδελφισμού, της ασφάλειας Δεν είναι λίγο να αφήνεις κατά μέρος την προσωπική σου ζωή και να κάνεις προσωπική σου ό,τι αφορά στους άλλους. Να υποκλιθώ σε δαύτους, να τους χλευάσω , να τους δώσω το παράσημο της ανοιχτής παλάμης; Έχω μπερδευτεί. Πάντως νοιώθω ότι ζούμε σ`ένα καζάνι που βράζει με κλειστό καπάκι. Ελπίζω μόνο να μην εκραγεί, όχι μόνο στο νησί, αλλά και σε όλη τη χώρα.
 
Κρατώ πολλά μεταξύ άλλων, αλλά προς το παρόν σας μεταφέρω τη φράση του Δημήτρη Σκαρμούτσου από τη χθεσινή μας συζήτηση στον «Παλμό» σχετικά με το φαγητό που θα έφτιαχνε στον αποψινό νικητή: «Επειδή οι πολιτικοί μας είναι και λίγο χαραμοφάηδες, θα του έφτιαχνα πολλά κρεατικά, πανσέτες, μπριζόλες, παϊδάκια αρνιά, ψητά κλπ και θα του τα πετούσα όλα σ` ένα τραπέζι για να βουτήξει μέσα. Και θα συνόδευα με ουίσκι. Ξέρεις, το είχαν από παλιά και δεν μπορούν να το στερηθούν».
Εμπνευσμένη ψήφο να έχετε!
 