Έχω γεμίσει μια λεκάνη με νερό και μέσα της πλέουν χάρτινα καραβάκια. Σύντομα το χαρτί θα ποτίσει κι αυτά θα αρχίσουν να διαλύονται. Όχι δεν μπορώ να περιμένω. Μπήγω τον δείκτη κατακόρυφα και τα φτάνω στον πάτο. Ναυάγιο. Όπως ακριβώς συνέβη και με την Διακομματική που συνεδρίασε για τα debate. Εξεπλάγη κανείς με την έκβαση των διαπραγματεύσεων; Το θεωρώ απίθανο. Εξάλλου δεν είναι η πρώτη φορά που οι πολιτικοί αρχηγοί συμπεριφέρονται σαν μαθητές της Γ' Λυκείου οι οποίοι δεν μπορούν να συμφωνήσουν ποιος προορισμός είναι καλύτερος για πενταήμερη. Δεδομένης της διάρκειας αυτής της προεκλογικής περιόδου, η αντίδρασή τους είναι αναμενόμενη. Η σύγχυση οδηγεί σε απανωτά επικοινωνιακά φάουλ. Μόνο που δεν υπάρχει διαιτητής για να τα σφυρίξει. Μικρή σημασία έχει. Στον αγώνα των εντυπώσεων τα συνθήματα αντί να ακούγονται από την κερκίδα, τα φωνάζει ο πάγκος.
Βουτάω τα χέρια στο νερό και βγάζω έξω τα βρεγμένα καραβάκια. Τα στεγνώνω και τα αλέθω ώστε να γίνουν ένας ωραίος χαρτοπολτός. Κι όπως παρατηρώ τις λεπίδες να σκίζουν το χαρτί, σκέφτομαι πως η ασυνεννοησία που διακρίνει τα κόμματα έχει εξαπλωθεί σαν γρίπη και στους πολίτες. Και είναι κρίμα γιατί αυτές οι εκλογές θα μπορούσαν να είναι μια πρώτης τάξεως ευκαιρία να συμφωνήσουμε στα βασικά. Πάρτε για παράδειγμα τις λίστες Επικρατείας και συγκεκριμένα την επιλογή του Πύρρου Δήμα. Ένα από τα επιχειρήματα που ακούστηκε αρκετά ήταν πως "Δεν είναι πολιτικός". Το βρίσκω πολύ ενδιαφέρον. Τόσο ώστε να ανατρέξω στο site της Βουλής και να συγκεντρώσω στοιχεία για την επαγγελματική ιδιότητα των βουλευτών της ΙΓ' περιόδου. Ας δούμε λοιπόν ποιος μπορεί να είναι ή να θεωρείται πολιτικός.
Δεν ξέρω τι εντύπωση σας δημιουργήθηκε βλέποντας την λίστα. Δεν ξέρω αν θα έπρεπε αντί της επαγγελματικής ιδιότητας, να επικεντρωθώ στις σπουδές των βουλευτών. Ποιο είναι πιο σημαντικό; Απάντηση δεν έχω. Όπως επίσης δεν έχω δύο επιπλέον ώρες για να το κάνω. Όσο περίπου δηλαδή μου πήρε για να συγκεντρώσω τα ανωτέρω στοιχεία. Μπορείτε εάν ενδιαφέρεστε, να ρίξετε μια ματιά μόνοι σας εδώ. Αξίζει όμως να σημειωθεί πως στο top 3 βρίσκονται οικονομολόγοι, γιατροί και δικηγόροι. Είναι αστείο, σχεδόν ξεκαρδιστικό, εάν αναλογιστείτε την κατάσταση στην οποία βρίσκεται η οικονομία, η υγεία και η δικαιοσύνη σε αυτή την χώρα. Από την άλλη, έτσι επιβεβαιώνεται πως τα μεγαλύτερα κακουργήματα κατ' επάγγελμα τελούνται.
Αλλά ας γυρίσουμε πίσω στο αρχικό ερώτημα. Συμφωνούμε πως αυτές οι επαγγελματικές ομάδες κάνουν για πολιτικοί; Κι αν όχι, ποια λείπει; Ένας κτηνοτρόφος, ένας αρχαιολόγος, ένας τεχνικός δικτύων; Εν τέλει, είναι το επάγγελμα το βασικό κριτήριο με το οποίο θα πρέπει κανείς να αξιολογεί τις ικανότητες εκείνου που πολιτεύεται; Κάποιος ίσως υποστηρίξει πως οι αγνές προθέσεις και η διάθεση για προσφορά μπορούν να γίνουν τα χέρια που θα αφήσουν δάφνες στους ώμους του πολιτικού. Εγώ πάλι πιστεύω πως είναι ένας συνδυασμός πολλών πραγμάτων. Είναι σαν το κουτσό που πηδάς από κουτάκι σε κουτάκι. Δεν φτάνει να ισορροπείς στο ένα πόδι. Πρέπει να είσαι συγκεντρωμένος και να διαλέξεις την πορεία που θα ακολουθήσεις αν θες να φτάσεις από το 1 στο 10 όρθιος.