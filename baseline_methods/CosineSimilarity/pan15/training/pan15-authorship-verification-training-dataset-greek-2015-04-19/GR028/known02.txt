Χθες το πρωί τηλεφώνησα σε κάποιον ζητώντας του να μου εξηγήσει με δυο λόγια τι εννοούσε κάποιος συνεργάτης του με τον οποίο είχα μιλήσει για ένα ρεπορτάζ και δεν είχα βγάλει άκρη. «Πηδούσε από το ένα θέμα στο άλλο, έκανα μια ερώτηση ζητώντας του το ιστορικό της υπόθεσης και μου απαντούσε από τη μέση, μετά πήγαινε στο τέλος και μετά ξανά στη μέση, δεν μπορώ να βρω την αρχή και δεν κατάλαβα ούτε ποιο είναι το θέμα ακριβώς ούτε ποιο είναι το αίτημα». Συμφώνησε μαζί μου: «Όντως, δεν είναι εύκολο να τον καταλάβεις. Κάτσε να στα πω από την αρχή», είπε και το έκανε.
Το παρατηρώ εδώ και πάρα πολύ καιρό: κάνουμε μια ερώτηση κι η απάντηση που παίρνουμε είναι τρεις λαλούν και πέντε χορεύουν. Αρχίζουμε μια συζήτηση και μετά από καναδυό προτάσεις το θέμα έχει μετατοπιστεί και ποτέ δε φτάνουμε σε ένα συμπέρασμα. Μη μιλήσω για τον σχολιασμό σε άρθρα ή σε αναρτήσεις στο facebook, όπου εξαιρετικά θέματα μένουν ασχολίαστα, διότι θεωρούμε σκόπιμο να πούμε αυτό που θέλουμε, άσχετα αν δε συνδέεται με το αρχικό θέμα. Όχι, δε θα πω κουβέντα για τις τηλεοπτικές συζητήσεις, όπου το να απαντήσει κάποιος στην ερώτηση που του υποβλήθηκε είναι εξαιρετικά απίθανο: θα πει τα δικά του, γι' αυτά ήρθε, αυτά ξέρει και αυτά θα καταθέσει ενώπιον του πολυπληθούς ακροατηρίου.
Ετοιμαζόμουν, λοιπόν, να γράψω ένα σχετικό άρθρο, όταν είδα αυτό το δημοσίευμα αναφορικά με τη «δήλωση» του Μανόλη Γλέζου περί «πιθανότητας συγκυβέρνησης ΝΔ - ΣΥΡΙΖΑ, εφόσον η ΝΔ εγκαταλείψει την πολιτική των μνημονίων» που είχε κυκλοφορήσει χθες. Στο δημοσίευμα περιλαμβάνεται γραπτή δήλωση του κ. Γλέζου, στην οποία κάνει λόγο περί «ειρωνείας» αναφέροντας για όσους πήραν στα σοβαρά τα λόγια του ότι «Ή είναι παντελώς ανίκανοι να καταλάβουν την ειρωνεία - συνεπώς επικίνδυνοι - ή είναι τόσο πανικόβλητοι που πατάνε πάνω στην ειρωνεία για να βρουν σανίδα σωτηρίας».
Ως εδώ, τίποτε το περίεργο, Greek parapolitics as usual. Αυτό, όμως, που μου κίνησε την προσοχή ήταν η αφορμή με την οποία ο Μανόλης Γλέζος έκανε τη «δήλωση περί συγκυβέρνησης»: η συζήτηση στην Ολομέλεια της Βουλής του νομοσχεδίου του ΥΠΕΚΑ για πώληση του 66% των μετοχών του ΑΔΜΗΕ (Ανεξάρτητου Διαχειριστή Μεταφοράς Ηλεκτρικής Ενέργειας). Αναρωτήθηκα για το περιεχόμενο της ομιλίας του Μανόλη Γλέζου και θέλησα να δω κατά πόσον η συζήτηση ενός νομοσχεδίου σχετικά με τον φορέα (που είναι θυγατρική εταιρία της ΔΕΗ) ο οποίος «έχει ως σκοπό τη λειτουργία, συντήρηση και ανάπτυξη του Ελληνικού Συστήματος Μεταφοράς Ηλεκτρικής Ενέργειας ώστε να διασφαλίζεται ο εφοδιασμός της χώρας με ηλεκτρική ενέργεια με τρόπο ασφαλή, αποδοτικό και αξιόπιστο» είναι σε συνάφεια με μια υπόθεση «συγκυβέρνησης ΝΔ - ΣΥΡΙΖΑ».
Βρήκα την ομιλία στο YouTube. Ο κ. Γλέζος ξεκινά με την προειδοποίηση προς κάθε ενδιαφερόμενο να αγοράσει τα δίκτυα της μεταφοράς, ότι η κυβέρνηση έχει χάσει τη δεδηλωμένη κι αυτό προκύπτει από την αφαίρεση του μπόνους των 50 εδρών του καλπονοθευτικού εκλογικού νόμου κι ότι αμέσως μόλις πάρει την κυβέρνηση ο ΣΥΡΙΖΑ θα καταργήσει τον νόμο για τον οποίο γίνεται παρούσα συζήτηση στη Βουλή και συνέχισε: «Όσον αφορά, τώρα, την πρόταση που μας γίνεται για συγκυβέρνηση με τη ΝΔ, αποδεικνύει ακριβώς ότι δεν έχει πια τη δύναμη, την έχει χάσει, γι' αυτό ζητά να συγκυβερνήσουμε. Να συγκυβερνήσει το ζενίθ με το ναδίρ. Δηλαδή: θα εγκαταλείψει η κυβέρνηση την πολιτική του δανεισμού; Θα εγκαταλείψει η κυβέρνηση την πολιτική να αρπάζει από τον λαό και να σώζει τις τράπεζες; Εάν ναι, εάν σκέφτεται να τα εγκαταλείψει όλα αυτά η κυβέρνηση, δεν πιστεύω, αγαπητοί συνάδερφοί του ΣΥΡΙΖΑ, να έχουμε αντίρρηση να συγκυβερνήσουμε με τη ΝΔ εφόσον εγκαταλείψει όλη αυτήν την πολιτική που έχει και που ισχυρίζεται ότι έχει».
Δεν έβλεπα εκείνη την ώρα τα κεφάλια των «αγαπητοί συνάδερφοι του ΣΥΡΙΖΑ» για να δω το ύφος τους, αλλά είδα ότι ήδη, με αυτά και μ` εκείνα, η ομιλία του κ. Γλέζου είχε φτάσει στα μισά της. Κάθισα να ακούσω και την υπόλοιπη και παραθέτω αυτούσια τη φρασεολογία του. Έγινε αναφορά στο ότι δεν υπάρχει καμιά δικαιολογία να παραχωρηθεί ο ΑΔΜΗΕ στους πολίτες, στην ανάγκη -προκειμένου να απεξαρτηθεί η χώρα από τους ξένους- θα πρέπει να στηριχθεί στην αγροτική οικονομία και στη βαριά βιομηχανία η οποία, για να κινηθεί, έχει ανάγκη από ηλεκτρική κίνηση. Και για να μπορέσουμε να αποκτήσουμε ηλεκτρισμό, από τις πέντε πηγές ενέργειας που υπάρχουν, οι τέσσερις βρίσκονται στη χώρα μας: τα νερά με τις υδατοπτώσεις, ο ήλιος με τα φωτοβολταϊκά, ο άνεμος με τις ηλεκτρογεννήτριες (sic) και η γεωθερμία. Η καθεμιά απ` αυτές ξεχωριστά μπορεί να καλύψει από μόνη της και τις 54 τερατοβατώρες (sic) που έχουμε σήμερα και καταναλώνουμε στη χώρα μας. Τέλος, πρέπει να γίνει κατανοητό ότι το χρήμα από μόνο του δεν παράγει αξίες, αξίες παράγει ο εργαζόμενος, το χρήμα αντιπροσωπεύει και ανταλλάσσει αξίες, αν δε δουλέψουν οι εργαζόμενοι δεν έχουμε καθόλου παραγωγή αγαθών. Το πρόγραμμα του ΣΥΡΙΖΑ βασίζεται σε αυτό το αξίωμα. Κι αν ο λαός δώσει την εμπιστοσύνη του, «θα καταφέρουμε να φέρουμε τον λαό στην εξουσία, ο οποίος θα δώσει δουλειά αμέσως σ` όλο τον κόσμο ώστε να παράγονται αγαθά».
Γέλασα πάρα πολύ με τον άνεμο και τις ηλεκρογεννήτριες καθώς και με τις τερατοβατώρες. Δυστυχώς, όμως, μόλις τελείωσε η ομιλία του κ. Γλέζου, άκουσα τον προεδρεύοντα Γιώργο Καλαντζή να ενημερώνει το Σώμα ότι «από τα άνω δυτικά θεωρεία παρακολουθούν τη συνεδρίαση 20 μαθητές και 2 εκπαιδευτικοί από το 2ο Δημοτικό Σχολείο Ταύρου οι οποίοι συμμετείχαν στο εκπαιδευτικό πρόγραμμα "Εργαστήρι Δημοκρατίας" που οργανώνει το Ίδρυμα της Βουλής» και σκέφτηκα ότι άκουσαν μια ομιλία ενός -εμβληματικού για τη χώρα- βουλευτή χωρίς αρχή, μέση, τέλος και θέμα. Ένα πεντάλεπτο «θα πω αυτά που θέλω άσχετα με το τι συζητείται».
Και δεν έχω την παραμικρή αμφιβολία ότι άκουσαν ίσως και πιο Άρτζι Μπούρτζι και λουλάς ομιλίες από βουλευτές όλων των παρατάξεων. Απλώς, αυτή του κ. Γλέζου έτυχε να δώσει την -ο Θεός να την κάνει- είδηση και, σε μένα, το έναυσμα για να την αναζητήσω, να την ακούσω και να τη σχολιάσω.