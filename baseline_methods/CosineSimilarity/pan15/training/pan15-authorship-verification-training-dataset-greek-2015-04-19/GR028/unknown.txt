Ξεκίνησε και η επιδρομή των Πασχαλινών selfie*. Μα πόσο ειδωλολάτρης των ψυχών μπορεί να γίνεις όταν μου σουφρώνεις τα χείλη με τη συνοδεία κεριών και background τον Επιτάφιο; Και όχι μόνο το ποστάρεις σε όλα τα κοινωνικά δίκτυα, αλλά νιώθεις και υπερήφανος που τίμησες έτσι την Ορθοδοξία! Η απόδειξη του σουεραλιστικού Καλοσαμαρειτισμού υπό το μεγαλείο ενός φλας.
Δε ξέρω πόσα ερίφια μετά των σωθικών τους θα αποτελέσουν κάδρο στο άλμπουμ του εορτασμού της Αναστάσεως, αλλά είμαι σίγουρη ότι τα smartphones θα σουβλιστούν και αυτά μετά του θανάτου των μπαταριών τους. Και πες θα χαρείς την άνοιξη, το παρεάκι, θα αποθηκεύσεις πρωτεΐνη για ένα χρόνο, δεν θα ταν προτιμότερο να το βιώσεις ολοκληρωτικά στο παρόν του, απ` το να τεμαχίζεις τη στιγμή προς χάριν της διαδικτυακής έκθεσής της;
Οι έρευνες για την ψυχολογία των selfie τα τελευταία δύο χρόνια καταδεικνύουν ότι η εμμονή του εαυτού σε συνδυασμό με την βαθιά ριζωμένη προβολή του, έχει αυξήσει τα κρούσματα επικοινωνιακών διαταραχών, κυρίως στους νέους. Αν συνδυάσεις και την ταύτιση των νέων με τις επιταγές των νέων τεχνολογιών,  εύκολα συμπεραίνεις ότι το 'μοναξιά μου όλα, μοναξιά μου τίποτα' αποτελεί πλέον case study. Και πώς να τους κατηγορήσεις, όταν και εσύ παρασύρεσαι από τον οσκαρικό οργασμό των αυτοφωτογραφιών; Αν αυτό σου χαρίσει και καμιά πενηνταριά like παραπάνω τότε θα πανηγυρίσεις και τη δεξιοτεχνία του φωτογραφικού κλικ με την παράλληλη κατάκτηση μιας μίνι δημοσιότητας.
Να ξεκαθαρίσουμε ότι η selfiemania στην Ελλάδα το τελευταίο διάστημα, καταντάει ενίοτε εμετική. Και μετά ξεσπάτε στους καλλιτέχνες για τη ναρκισσιστική αιμοραγία τους. Για ρίξτε μια ματιά στα πολιτικά αλμπουμάκια-αφισάκια και σε στιγμιότυπα της-και καλά-προσέγγισης του λαού, για να καλλιεργούμε και την επίφαση της ισότητας. Ο Obama έγινε viral (όχι ότι δεν είναι) με τη selfie του, ποιος εμποδίζει -και μάλιστα εν αναμονή των εκλογών- το κάθε πολιτικίσκο απ' το να 'λερναιοϋδροποιηθεί' κερδίζοντας έτσι και μια ψήφο ακόμα;  Η Δυτικίζουσα Ανατολή και η λατρεία της μίμησης. Είναι τόση πια η γελοιότητα που αν ζούσε ο Αριστοφάνης δε θα προλάβαινε να καταγράφει αναφορές έμπνευσης!
Στην Αγγλία, σχεδόν μετά την θρυλική 'Star selfie' των φετινών Όσκαρ από το χέρι της Elen DeGeneres, συγκεντρώθηκαν 8 εκατομμύρια λίρες μέσα σε έξι ημέρες για ερευνητικά προγράμματα για τον καρκίνο, μέσω της καμπάνιας 'no make-up selfie'. Εκείνη την ημέρα είχα δει όλο τον γυναικείο εξ Αγγλίας πληθυσμό στο facebook χωρίς make-up μέσα σε ένα δίωρο!
Στις 19 Νοέμβρη του 2013, το Λεξικό της Οξφόρδης ανακήρυξε τη λέξη selfie ως λέξη της χρονιάς. Μια έρευνα την ίδια περίοδο έδειξε ότι η χρήση της λέξης αυξήθηκε 17.000% μέσα σε ένα χρόνο. Μητέρα του selfie είναι η Αυστραλία, όπου και πρωτοεμφανίστηκε σε ένα forum. Προστέθηκαν βέβαια και γλωσσικοί παραλληλισμοί:
Helfie, εσύ και τα μαλλιά σου
Welfie, εσύ σε μια δραστηριότητα
Belfie, εσύ σε μία συγκεκριμένη στάση (σε αυτές συνήθως θα δεις πολλά μπουτάκια εκτεθειμένα)
Drelfie, εσύ στο μεθύσι σου επάνω
Η selfie είναι το ανέξοδο botox του ψυχισμού μας. Με την ψηφιακή τεχνολογία έχεις να διαλέξεις ανάμεσα σε 10-20 φωτογραφίες των έξι δευτερολέπτων και να 'δημιουργήσεις την εικόνα του εαυτού που θέλεις εσύ για τον κόσμο', όπως σημειώνει η Rosy Martin, φωτογράφος. Αυτήν την εικόνα παιδιόθεν την παρακολουθούσες, από τον καθρέφτη, τα τζάμια των μαγαζιών, την αναλογική φωτογραφική μηχανή σου. Τώρα μπορείς πια ενεργά να την επεξεργαστείς έχοντας πλήρη έλεγχο.
Μπορείς αν θες να σε φτιάξεις πιο ανέμελο, με περισσότερες γωνίες, με λιγότερα κιλά ή πιο γυμνασμένα πόδια. Η selfie δεν είναι μνημονιακή φωτογραφία. Είναι η στιγμή συνδεδεμένη με το συναίσθημα σε μία παρόρμηση... Αυτό πουλάει. Η κλειδαρότρυπα. Όχι μόνο με το δικό μας μάτι κολλημένο σε αυτήν.
Πίσω από τα δέκα κλικ κρύβεται όμως το πραγματικό self-selfie. Και αυτό δεν είναι πάντοτε φλασαρισμένο.
*Η φωτογραφία που βγάζει κάποιος τον εαυτό του, χρησιμοποιώντας smartphone ή webcam και την ανεβάζει σε κάποιο μέσο κοινωνικής δικτύωσης.