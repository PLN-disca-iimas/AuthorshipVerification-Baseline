Η γιαγιά μου έπασχε από νεφρική ανεπάρκεια. Ζούσαν με τον παππού στο Κάψια, ένα χωριό έξω από την Τρίπολη. Ήρθαν στο σπίτι μας στις αρχές του ΄80 για να αντιμετωπίσουν το πρόβλημα. Κάθε δεύτερη μέρα η γιαγιά πηγαινοερχόταν στο νοσοκομείο για να κάνει αιμοκάθαρση. Ήταν πραγματικά οδυνηρό. Ήταν χλωμή, ταλαιπωρημένη από την διαδικασία. «Πότε θα γίνει καλά η γιαγιά;», ρωτούσα τη μητέρα μου. «Ποτέ» μου απαντούσε.

Σκεφτόμουν στην εφηβεία μου πόσο σκληρό είναι να μπαίνει μια ένεση στο ένα σου χέρι για να τραβήξει το αίμα και στη συνέχεια να το διοχετεύεται καθαρισμένο στο άλλο. Αν θυμάμαι καλά το μαρτύριο ήταν δίωρο. Είχα και αδυναμία στη γιαγιά μου, με πείραζε που ταλαιπωριόταν, δεν φανταζόμουν ότι θα πέθαινε από αυτό.
Η μητέρα μου είχε και έναν αδελφό που δεν γνώρισα. Έφυγε για την Αμερική το 67. Είχε επίσης πρόβλημα με τα νεφρά του, είχε κάνει αφαίρεση και των δύο και ζούσε με ένα μηχάνημα που καθημερινά έκανε στο σπίτι του τη ίδια διαδικασία, αν είχα καταλάβει σωστά. «Ταξίδεψε» μετά από τη γιαγιά αφού είχε ζήσει 22 χρόνια χωρίς νεφρούς στην απόπειρά του να κάνει μια αποτυχημένη μεταμόσχευση.

Σήμανε καμπανάκι στη Ρόδο ότι η νεφρολογική κλινική ενδέχεται να αναστείλει τη λειτουργία της, αν δεν αντικατασταθεί ο νεφρολόγος που δήλωσε παραίτηση. Συγκεκριμένα, το τμήμα της κλινικής που περιθάλπει τους περιτοναϊκούς, θα μεταφερθεί στο παθολογικό για όσο χρειαστεί, όπου θα παράσχει υπηρεσίες παθολόγος με γνώσεις. Δηλαδή, οι περιτοναϊκοί που φτάνουν τους 20, δε φτάνει που έχουν την ασθένειά τους, την ταλαιπωρία τους και ό,τι αυτή συνεπάγεται σε προσωπικό και οικογενειακό επίπεδο, θα νοιώθουν και τη διαρκή ανασφάλεια του κράτους-φάντασμα. Ξέρετε, οι ασθενείς δεν είναι όλοι κάτοικοι Ρόδου, κάποιοι έρχονται από τη Σύμη, από την Κάρπαθο για να κάνουν τις εξετάσεις τους. Δε θέλω να φανταστώ πώς θα νοιώσουν όταν ενημερωθούν ότι ενδέχεται να πηγαίνουν για τις μηνιαίες τους εξετάσεις στην Κρήτη ή στην Αθήνα. Οι συγκεκριμένοι εφαρμόζουν τη διαδικασία στο σπίτι τους, αλλά συχνά παθαίνουν μολύνσεις και πρέπει να νοσηλευτούν. Το θέμα είναι, πού;

Πόσο άγριο είναι να νοιώθεις ξεχασμένος στη χώρα που ζεις, να νοιώθεις ότι , αν δεν έχεις κάνει ΤΗΝ καβάτζα για τέτοιες ώρες, θα πας σαν το σκυλί στ` αμπέλι. Θα ξεχαστείς όπως τόσοι και τόσοι στα ελληνικά νοσοκομεία, που χάθηκαν από αμέλεια, ανεπάρκεια, ατυχία, βλακεία, αναισθησία.

Δεν είναι το μόνο πρόβλημα που απασχολεί το Νοσοκομείο Ρόδου. Τα θέματά του είναι πολλά. Και δεν μπορούμε σε αυτή τη χώρα να μιλάμε για τίποτα άλλο παρά μόνο για την υγεία. Ας δουν λοιπόν οι μεγάλοι φωστήρες και οι οδηγοί μας πρώτα από όλα τα άλλα, πώς θα διασφαλίσουν αξιοπρεπή νοσοκομειακή περίθαλψη με σεβασμό στον πολίτη και πρωτίστως στον ασθενή και μετά ας πάνε και στα επιμέρους θέματα. Το θέμα μας δεν είναι αν μπορεί ή όχι να διαμαρτυρηθεί ο ασθενής, ο νεκρός ή οι συγγενείς του, αλλά εάν τελικά μπορούμε να μιλάμε για ζωντανή ανθρωπιά και ζωντανό σεβασμό. Έξω από επιφανειακές υποσχέσεις, ανούσιες αμπελοφιλοσοφίες και ηλίθιους κομματισμούς. Και εδώ, καλέ μου κ Λοβέρδε - που επισκεφθήκατε το νησί προ μηνών ως υπουργός Εργασίας - επιβάλλεται να επιδείξετε την ευαισθησία σας εμπράκτως και ως υπουργός Υγείας ( αν επιμένετε ακόμα να γράφετε την υγεία με Υ κεφαλαίο), ασχέτως αν το ζήτημα του νεφρολόγου - δεν είναι ο μόνος που λείπει, λείπει και ψυχίατρος, λείπουν και νοσηλευτές - ανήκει στο υπουργείο σας ή στην Β΄ΔΥΠΕ. Μπορεί να είναι ζόρικα τα οικονομικά προβλήματα, αλλά ακόμα πιο ζόρικες είναι οι αρρώστιες.