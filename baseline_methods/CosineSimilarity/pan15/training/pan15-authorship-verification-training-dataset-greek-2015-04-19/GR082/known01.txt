Μετά την μεγάλη επιτυχία της παράστασης «Τα μεγάλα ψέματα του μικρού Ερμή», που ανεβαίνει φέτος για δεύτερη χρονιά, η ομάδα Κοπέρνικος διευρύνει τη συνεργασία της με τη Μουσική Βιβλιοθήκη στο Μέγαρο με την ολοκαίνουργια μουσικοθεατρική παράσταση «Απαγορεύεται η Μουσική!»
Όσο κι αν ο ανατρεπτικός της τίτλος προσπαθεί να μας πείσει για το αντίθετο, η κεφάτη αυτή παράσταση έρχεται να μας αποδείξει ότι η μουσική είναι παντού!
Σε μια όμορφη και ήσυχη πολυκατοικία, ο κύριος Ευδαίμων, ένας στρυφνός και πειθαρχημένος κύριος, ζει μια απολύτως αθόρυβη καθημερινότητα. Όλα ανατρέπονται όμως όταν στο διπλανό διαμέρισμα μετακομίζει ένας νεαρός μουσικός, μαέστρος μιας παιδικής χορωδίας και λάτρης κάθε είδους μουσικής! Ο κύριος Ευδαίμων, ενοχλούμενος από τις μελωδίες και τους πρόσχαρους ήχους του, καταστρώνει ένα παμπόνηρο σχέδιο για να τον διώξει μακριά, την  ίδια ώρα που ο νεαρός μαέστρος, προσπαθεί να κερδίσει τη φιλία του αποδεικνύοντάς του ότι η μουσική βρίσκεται παντού, ακόμα και μέσα στην καθόλα αποστειρωμένη και άηχη ζωή του!
Το κείμενο υπογράφουν οι συγγραφείς 'Aγγελος Αγγέλου και Έμη Σίνη, ιδρυτικά μέλη της ομάδας Κοπέρνικος, ήδη αναγνωρισμένοι στο χώρο του θεάτρου για παιδιά. Είναι βραβευμένοι με 1ο Κρατικό Βραβείο Συγγραφής Παιδικού Θεατρικού Έργου και δημιουργοί του επιτυχημένου cd για παιδιά «Ο κόσμος ανάποδα».
Μια παράσταση γεμάτη μουσική. Παράλληλα, με τα πρωτότυπα τραγούδια και τις ζωντανές ερμηνείες επί σκηνής, σε αρκετά σημεία της παράστασης τα ίδια τα παιδιά καλούνται να συμμετάσχουν ενεργά σε αυτό το μουσικό πανδαιμόνιο, αφού αναλαμβάνουν τον ρόλο της παιδικής  χορωδίας την οποία διευθύνει ο νεαρός μας ήρωας.
Μια παράσταση για τη φιλία, τη διαφορετικότητα, την ελευθερία και τον σεβασμό. Πώς μπορούν εντέλει πολλοί διαφορετικοί άνθρωποι να ταιριάξουν μεταξύ τους και τι έχουν να πάρουν ο ένας από τον άλλον, όταν υπάρχει θέληση και καλή διάθεση για συνεργασία; Τι γίνεται, όταν οι ρόλοι αντιστρέφονται και γινόμαστε εμείς ο «διαφορετικός»; Μέσα από την ιστορία αποδεικνύεται τελικά πως η μουσική λειτουργεί σαν μια «γέφυρα» που ενώνει τους ανθρώπους, καταλύοντας κάθε είδους σύνορα.
Μία παράσταση με εκπαιδευτικά στοιχεία που διασκεδάζει. Πέρα από την έντονη μουσική παρουσία και τα εκπαιδευτικά χαρακτηριστικά, από την παράσταση δεν λείπει το χιούμορ, η δράση και οι έξυπνοι θεατρικοί διάλογοι, που χαρακτηρίζουν άλλωστε κάθε δουλειά της ομάδας Κοπέρνικος. 
