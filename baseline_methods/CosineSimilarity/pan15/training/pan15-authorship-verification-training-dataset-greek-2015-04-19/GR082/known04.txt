Tα Αθηναϊκά Θέατρα θα εγκαινιάσουν τις θεατρικές τους δραστηριότητες στο θέατρο Αλίκη με το έργο του Θόρντον Ουάιλντερ «Ντόλλυ, η προξενήτρα», σε μετάφραση Θοδωρή Πετρόπουλου, σκηνοθεσία Κωνσταντίνου Μαρκουλάκη και με έναν μεγάλο θίασο πρωταγωνιστών.
Πρόκειται για μια κωμωδία καταστάσεων που διαδραματίζεται στις αρχές του 20ου αιώνα. Οι ήρωες γοητευτικοί και αθώοι, λαμπεροί και ανθρώπινοι, μπλέκονται σε ένα γαϊτανάκι ερωτικών καταστάσεων με κεντρική ηρωίδα την καλοκάγαθη, περίεργη, κουτσομπόλα και καταφερτζού προξενήτρα, την Ντόλλυ.
Η Ντόλλυ που θα μπορούσε να είναι μια σύγχρονη προξενήτρα της διπλανής πόρτας, ειδικεύεται στο να μπλέκεται στις αισθηματικές υποθέσεις των γύρω της και να τις χειρίζεται έτσι όπως τη συμφέρει. Έχει αναλάβει να βρει την ιδανική σύζυγο στον πλούσιο έμπορο Οράτιο Βαντεργκέλντερ ο οποίος είναι ένας δύστροπος, σπαγγοραμένος, γκρινιάρης και αντιπαθητικός χήρος από χρόνια. Απρόσμενες καταστάσεις, ερωτικές ραδιουργίες που τις χειρίζεται με μαεστρία αυτή η τετραπέρατη προξενήτρα συνυπάρχουν σ` έναν καταιγιστικό ρυθμό κωμικών καταστάσεων.
Στο ιδιόμορφο ερωτικό γαϊτανάκι που στήνεται, μπλέκονται οι δύο νέοι, μεροκαματιάρηδες υπάλληλοι του Οράτιου, η ανιψιά του που μαραζώνει γιατί θέλει να παντρευτεί τον ζωγράφο με τον οποίο είναι ερωτευμένη αλλά ο θείος της αντιδρά σ' αυτή τη σχέση, μια χήρα ιδιοκτήτρια καπελάδικου στη Νέα Υόρκη, υποψήφια νύφη για τον Οράτιο κι από κοντά η αφελής και "άβγαλτη" βοηθός της. Κοινή αγωνία όλων τους η δίψα για περιπέτεια, για έρωτα, για ζωή καθώς προσπαθούν να γλιτώσουν από τη μοναξιά τους βρίσκοντας το έτερόν τους ήμισυ. Όλοι μαζί, στο αποκορύφωμα της φάρσας που ξετυλίγεται, θα βρουν καταφύγιο στο σπίτι μιας εκκεντρικής γεροντοκόρης που έχει αυτοχρισθεί "προστάτιδα των ερωτευμένων".
Μια παράσταση, γεμάτη ρυθμό, με την τρυφερότητα μιας άλλης εποχής, του περασμένου αιώνα, που σατιρίζει την καθημερινότητα και τα απρόοπτά της όπως τη ζούσαν οι άνθρωποι τότε. Με έκπληξη ο θεατής διαπιστώνει ότι στον βωμό του έρωτα τίποτα δεν έχει αλλάξει και μακάρι η κυρία Ντόλλυ, αυτή η εκπληκτική προξενήτρα να ζούσε στις μέρες μας. Θα τα έκανε όλα πιο αθώα και πιο μαγικά!
Ο Θόρντον Ουάιλντερ είναι γνωστός στο ελληνικό κοινό κυρίως από το θεατρικό του έργο "Η μικρή μας πόλη", που παρουσιάζει με ευαισθησία και τρυφερότητα την ανθρώπινη καθημερινότητα. Με την "Προξενήτρα" που γράφει σε τελική μορφή το 1953, αποτίει φόρο τιμής στην κωμωδία χαρακτήρων μιας πιο ρομαντικής και αθώας εποχής μεταφέροντας τη δράση στις αρχές του 20ου αιώνα. Στην Ελλάδα το έργο πρωτοπαρουσιάστηκε το 1961 από το Κρατικό Θέατρο Βορείου Ελλάδος. Η Ντόλλυ είναι ο προτελευταίος ρόλος που ερμήνευσε η σπουδαία Έλλη Λαμπέτη το 1980 έχοντας στο πλάι της ως συμπρωταγωνιστή της τον Δημήτρη Παπαμιχαήλ. Η "Προξενήτρα" είναι γνωστή στο ελληνικό κοινό και από τη διασκευή του έργου σε μιούζικαλ με τον τίτλο Hello, Dolly.
 