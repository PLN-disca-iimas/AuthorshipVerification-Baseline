Το τέρας: «Το Υπουργείο Υγείας συμμαζεύει τις δαπάνες του. Μαχαίρι μπαίνει στην ανεξέλεγκτη σπατάλη».

Το ρεπορτάζ: 
Τη διατύπωση για το θέμα στο σημερινό «τέρας» την εμπνευστήκαμε από το δελτίο Τύπου που εξέδωσε το υπουργείο Υγείας μετά το πέρας της επίσκεψης «του αντιπροσώπου (sic) των δανειστών» και αναφέρει την παρακάτω δήλωση του υπουργού Υγείας, Ανδρέα Λυκουρέντζου. 

Ας δούμε, λοιπόν, τον ορθό δρόμο στον οποίο συνεχίζει ο υπουργός με αποφασιστικότητα, μέσω του παραδείγματος του Νοσοκομείου «Παπαγεωργίου» της Θεσσαλονίκης.

Το νοσοκομείο κατασκευάστηκε από δωρεά του Ιδρύματος Παπαγεωργίου. Η σύμβαση του Ιδρύματος με το ελληνικό δημόσιο υπογράφηκε το 1991, η ανέγερση άρχισε το 1993, ολοκληρώθηκε και παραδόθηκε το 1997. Το 1999 πρωτολειτούργησε και το 2000 εντάχθηκε στο πρόγραμμα εφημεριών της πόλης. Διαθέτει για πέντε τμήματά του Σύστημα Διαχείρισης Ποιότητας ISO και είναι κερδοφόρο.

Ωστόσο, στις αρχές του μήνα οι εργαζόμενοι προχώρησαν σε επίσχεση εργασίας επειδή δεν είχαν πληρωθεί για τον Φεβρουάριο. Πώς γίνεται ένα κερδοφόρο νοσοκομείο να μην πληρώνει τους εργαζομένους; Ως εξής: η μισθοδοσία είναι συμβατική υποχρέωση του κράτους, με βάση τη σύμβαση δωρεάς του 1991. Ωστόσο, από το 2004, το κράτος καταβάλλει το 55% περίπου της υποχρέωσής του, με αποτέλεσμα το νοσοκομείο να καθυστερήσει πληρωμές προμηθευτών για να πληρώνει τους εργαζόμενους. Τα ασφαλιστικά ταμεία οφείλουν 185.000.000 ευρώ στο νοσοκομείο. Τελικά, η επίσχεση εργασίας λύθηκε με την καταβολή της μισθοδοσίας από το Δημόσιο.

Το διοικητικό συμβούλιο του Νοσοκομείου «Παπαγεωργίου» είναι 7μελές: τα 3 μέλη διορίζονται από το υπουργείο, τα 3 από το Ίδρυμα και το 1 απ` το ΑΠΘ. Αυτά εκλέγουν τον πρόεδρο. Ο νυν πρόεδρος, Βασίλης Παπάς, δε μασάει τα λόγια του: «Είναι μια στάση της πολιτείας που οδηγεί στην απαξίωση του Νοσοκομείου. Πρόσφατα δόθηκαν στα νοσοκομεία 400.000.000 ευρώ και σ` εμάς ούτε ένα ευρώ. Μας αντιμετωπίζουν εχθρικά. Οι ιδιωτικές κλινικές δεν θέλουν ένα καλό δημόσιο νοσοκομείο, ενώ ακόμη και άλλα νοσοκομεία δεν μας βλέπουν με καλό μάτι. Στο "Παπαγεωργίου" δεν υπάρχει ο έλεγχος που υπάρχει αλλού και ο πρόεδρος δεν διορίζεται από το δημόσιο, με ότι αυτό σημαίνει».

Και τι σημαίνει αυτό, αλήθεια; Ότι, συχνά, οι τιμές που επιτυγχάνονται στους διαγωνισμούς για προμήθειες στο «Παπαγεωργίου» είναι καλύτερες από αυτές που δίνει το Παρατηρητήριο Τιμών της Επιτροπής Προμηθειών του Υπουργείου. Ωστόσο, η προμήθεια φτηνών υλικών δεν είναι πάντα δυνατή. Τα φίλτρα αιμοκάθαρσης για τους νεφροπαθείς είναι ένα εξαιρετικό παράδειγμα. «Το υπουργείο έκανε συμφωνία με τις προμηθεύτριες εταιρείες να πωλούν τα φίλτρα αιμοκάθαρσης στα 30 ευρώ. Έλα, όμως, που η Κύπρος τα προμηθεύεται από την ίδια γερμανική εταιρεία, στα 10 ευρώ. Απευθυνθήκαμε στη γερμανική εταιρεία, ωστόσο μας δήλωσε ότι δεν μπορεί να μας πουλήσει απευθείας, παρά μόνο μέσω του Έλληνα αντιπροσώπου, ο οποίος τα δίνει τα 30 ευρώ». Δηλαδή, για τις 35.000 αιμοκαθάρσεις που γίνονται κάθε χρόνο, το «Παπαγεωργίου» πετάει, παρά τη θέλησή του, 700.000 ευρώ.

Οι Γερμανοί παραπέμπουν στο υπουργείο, ισχυριζόμενοι ότι «εκείνο καθορίζει τις τιμές». Ο κ. Παππάς απευθύνθηκε στον υπουργό, Ανδρέα Λυκουρέντζο, και τον συνάντησε πριν από πέντε μήνες. «Έτσι είναι τα πράγματα;», είπε έκπληκτος ο υπουργός. «Άντε, να δεχτώ ότι τότε δεν ήξερε. Τους τελευταίους πέντε μήνες, όμως, ξέρει πολύ καλά», λέει ο κ. Παππάς.
Κατόπιν όσων ξέρει, ο Ανδρέας Λυκουρέντζος έχει το σθένος να δηλώνει: «Είμαστε στον ορθό δρόμο και συνεχίζουμε με αποφασιστικότητα» 
Οι ανεξέλεγκτες δαπάνες στο χώρο της Υγείας, που για χρόνια αποκρύπτονταν από την Ευρωπαϊκή Ένωση και δεν γράφονταν στον προϋπολογισμό, αποτελούν μεγάλο μέρος του χρέους. Για όποιον έχει διάθεση για μελέτη, στο blog έγινε μια συλλογή από αναρτήσεις του blogger Ermippos όπου παρουσιάζονται αναλυτικά και με στοιχεία οι διαχρονικές ευθύνες των υπουργών Υγείας και οι άνισες μάχες όποιου δοκιμάσει να σπάσει το απόστημα και να τα βάλει με τα συμφέροντα που κωδικοποιούνται ως «τα τρωκτικά της υγείας».