Δύο όμοιες φράσεις με διαφορετική έννοια. Η πρώτη αφορά στον πομπό, η δεύτερη στον δέκτη. Η πρώτη έχει επιχειρηματικό ενδιαφέρον και υπόσταση, η δεύτερη κοινωνιολογικό.
Σε πόσες και πόσες διαφημίσεις δεν έχουμε στηρίξει τη ζωή και την ύπαρξη μας. Πόσες και πόσες φορές δεν έφτιαξε η διάθεσή μας από το διαφημιζόμενο προϊόν που έγινε στόχος αγοράς μέχρι να ενστερνιστούμε στάσεις ζωής και συμπεριφορές που μας έκαναν προς στιγμήν να νοιώσουμε θεϊκά, με υπόσταση, με θέση και άποψη. Από την οδοντόκρεμα kolynos που κάνει τα δόντια αστραφτερά αυξάνοντας τις κατακτήσεις μέχρι την μπύρα  amstel, όπου στη διαφήμιση της δεκαετίας του 70 η προχωρημένη γκόμενα έβγαζε το ανοιχτήρι που κρεμόταν με κορδόνι και φώλιαζε στο στήθος της ενώ οι άνδρες κοιτούσαν μια το απαγορευμένο για την εποχή θέαμα και μια τον αφρό της μπύρας λέγοντας περιπαθώς «έτσι μ`αρέσει». Στάση ζωής σου λέω η διαφήμιση και η δυναμική της. Από το overlay με κείνο το σημείο κάτω από το τραπέζι μέχρι το forte σημαίνει δύναμη. Από το μαλλί με την περικεφαλαία-κλωβό που λέει και ο Παχίδης μέχρι τη λακ απαλή σαν χάδι και τις «πάνες μιας χρήσης  babylino». Από το «facadoro, ο χρυσός μας φέρνει πιο κοντά» μέχρι το «πάνω κάτω σοκολάτα να ποια είν` η serenata, μες τη γλυκά μες τη γεύση, δάγκωσε θα σε μαγεύσει». Από το σκωροκτόνο με το σλόγκαν «θα την κρεμάσω» μέχρι τη σεξιστική, πορνοβιντεοληπτική της παρ`όλίγον φτηνής τσόντας  της πίπας Νταϊάνα και «για να μην τον παίρνετε από πίσω, κάντε του μια πίπα δώρο». 
Καθιέρωσαν στυλ και τρόπο ζωής από τότε μέχρι σήμερα. Από το Νίκο Παπαναστασίου και το εισαγόμενο μοντελάκι του μέχρι το θηλυκό του Πατίστας. Προφητικές σε αρκετές περιπτώσεις έκρουαν τον κώδωνα του κινδύνου για την Ελλάδα της μη παράγουσας έστω και  μια ταπεινή καρφίτσα που έλεγε και ο πατέρας μου μέχρι την Ελλάδα του μιμητισμού. Όλα μιμούμενα, όλα μαζοποιημένα, όλα ωραιοποιημένα. Θύμισαν τον γυναικείο ερωτισμό και το φλέρτ μέχρι την ανάγκη για εξοικονόμηση και την εισβολή της τεχνολογίας στην καθημερινότητα. Σε άλλες περιπτώσεις θύμιζαν το αυτονόητο, το νερό και το σαπούνι και την προσωπική υγιεινή τη στιγμή που γενιές ολόκληρες είχαν συνηθίσει να λούζονται και να μπανιαρίζονται μια φορά την εβδομάδα. Πόσο μου άρεσαν οι διαφημίσεις ως πιτσιρίκα. Περίμενα τη διακοπή του προγράμματος και έκανα ένα παιχνίδι: αφιέρωνα με τη σειρά τις διαφημίσεις σε κάποιον. Αυτή δική σου, η άλλη δική μου, η επόμενη του μπαμπά, της μαμάς, αφιέρωνα σε όποιο αγοράκι μου άρεσε και κοκ. Όταν τύχαινε ατσούμπαλη διαφήμιση σε κάποιον έπεφτε το γέλιο και η κοροϊδία της αρκούδας. Όπως περιμένει η μοναχική ηλικιωμένη την απογευματινή της σειρά με λαχτάρα, περίμενα και γω τις διαφημίσεις.
Την εξέλιξη της εποχής και της κοινωνίας την παρακολουθείς μέσα από τις διαφημίσεις. Πλείστες φορές οι τεχνικές της ανεβοκατέβαιναν ορόφους σαν το ασανσέρ από την καλύτερη στη χειρότερη εκδοχή της. Έφεραν τα πάνω κάτω, μπουρδουκλώθηκαν τα πράγματα και τελικά δεν ξέρω τι να αποδεχτώ, την εικόνα της διαφήμισης με κέντρο και άξονα το άτομο ή τη διαφήμιση που έχει ως κέντρο και άξονα το χρήμα και την κατανάλωση. Και τελικά γιατί τις παρακολουθώ; Για το προϊόν ή την τεχνική τους; Τι είναι; Αρχή, γνωστοποίηση, αλλαγή ή στόχος; Στόχος πραγματικός ή αυταπάτη και ουτοπία; Μπορώ, αν πλυθώ με το rexona να κάνω δύο μέτρα πόδια τύπου Σκλεναρίκοβα ή να αποκτήσω απολλώνια χαίτη με το σαμπουάν μπύρας «μην το πιείτε, λουστείτε»; Ή φαντασιώνομαι για να αποβλακώνομαι; Κάτι σαν το ξενέρωτο σλόγκαν «καλημέρα» που στόχευε να φέρει τουρισμό στην Ελλάδα τη στιγμή που το «καλημέρα» στον τουρίστα συνοδευόταν κρυφά από την απατεωνιά και το 'αϊ σιχτίρ ηλίθιε βάλε το χέρι στην τσέπη'.
Κι όμως, η διαφήμιση έχει δύναμη. Δεν είναι απλώς μια υπενθύμιση, αλλά η ισχύς του συγκροτημένου και δυνατού. Όσο και αν έχουν λιγοστέψει οι διαφημίσεις στην τηλεόραση, στον τύπο, στο ραδιόφωνο, αυτοί που έχουν λόγο ύπαρξης θα προβάλλονται, θα προτείνονται και θα πέφτουμε πάνω τους. Και ας αλλάζουν οι εποχές. Στην ουσία οι ανάγκες είναι ίδιες. Και στα δύσκολα οι προτάσεις είναι πιο επιτακτικές. Σαν την από καρδιάς 'καλημέρα' στον διπλανό μας.
 
 
 