H «Κακιά Μάγισσα» Κλαίρη Πολλάτου ετοιμάζεται να κάνει πρόβα. Το νεαρό κορίτσι με τα μαλλιά της σφιχτά δεμένα σε κότσο, τεντώνει τα μακριά της πόδια καθώς συνομιλεί με τις άλλες χορεύτριες. «Δουλεύουμε ομαδικά και συνεργαζόμαστε, δεν υπάρχει ανταγωνισμός, μόνο στηρίζουμε η μια την άλλη» λέει περιτριγυρισμένη από τη Χιονάτη, τις Χιονονιφάδες, τα Ελάφια, τα Νανάκια. Οι «Χιονάτες» Μυρτώ Χαριτάκη και Αφροδίτη Βασιλακοπούλου συμφωνούν με την Κλαίρη. «Μαθαίνουμε τόσα η μια από την άλλη και αυτό μας βελτιώνει και μας δίνει αυτοπεποίθηση. Έχουμε γίνει όλοι πολύ καλοί φίλοι».
Τα κορίτσια, μέλη της νεανικής ομάδας κλασικού Athens Children`s Ballet (ACB) βρίσκονται εδώ για να προετοιμαστούν για την παρουσίαση του κλασικού μπαλέτου σε 2 πράξεις «Η Χιονάτη και οι 7 νάνοι», σε χορογραφία της καταξιωμένης Αγγλίδας χορογράφου Olivia Pickford. Για την παράσταση αυτή επιλέχτηκαν 75 χορευτές, αγόρια και κορίτσια, ηλικίας 9 έως 21 ετών, από 300 υποψηφίους που έδωσαν το «παρών» στη διαδικασία των ακροάσεων.
Σύμφωνα με τη Χριστίνα Ρόκα, δημιουργό και καλλιτεχνική διευθύντρια του ACB, απόφοιτο της Βασιλικής Ακαδημίας Χορού του Λονδίνου, καθηγήτρια κλασικού και μοντέρνου χορού με πολυάριθμες συνεργασίες με χορογράφους του εξωτερικού, «Σκοπός του ACB είναι να δώσει ευκαιρίες σε ταλαντούχες χορεύτριες και χορευτές ηλικίας 9 μέχρι 21 χρονών να συνεργαστούν με καταξιωμένους χορογράφους που ζουν και εργάζονται στο εξωτερικό για τη δημιουργία ενός μπαλέτου σε 2 πράξεις και να χορέψουν σ` ένα ευρύ κοινό πέρα από αυτό των σχολών τους. Το ACB ήταν ένα όνειρο που είχα θέλοντας να δώσω περισσότερες ευκαιρίες εκπαίδευσης στους νέους και νέες που αγαπούν το κλασικό μπαλέτο».
Mπορεί όμως ο χορός να βγάλει έστω συναισθηματικά κάποιον από την κρίση; «Πολύ συχνά βλέπουμε στην Ιστορία ότι σε περίοδο κρίσης κοινωνικοπολιτικής και οικονομικής οι τέχνες άνθιζαν... έτσι και με το ACB νομίζω ότι δίνει μία νότα αισιοδοξίας στους νέους και νέες και όχι μόνο!» απαντά η Χριστίνα Ρόκα λίγο πριν ξεκινήσουν πρόβα τα Νανάκια.
Η Στεφανία Τερζοπούλου, είναι ένα Νανάκι. «Eίναι μια πολύ όμορφη εμπειρία και θέλει πολύ σκληρή δουλειά» θα πει λίγο πριν ξεκινήσει την πρόβα της. Η Χριστίνα διορθώνει τα μικρά κορίτσια ενθαρρύνοντας τα παράλληλα για το αποτέλεσμα. Η σχέση δασκάλας και χορευτών είναι πολύ σημαντική για την παράσταση. Οι χορευτές προέρχονται όλοι από διαφορετικές σχολές, γεγονός που κάνει τη συνεργασία πιο απαιτητική. «Η μεγαλύτερη πρόκληση ειδικά όταν διδάσκεις σε νέους που προέρχονται από διαφορετικές σχολές είναι να κερδίσεις την εμπιστοσύνη τους έτσι ώστε να δημιουργήσεις μία σχέση αλληλοσεβασμού και εκτίμησης. Όταν χτίσεις αυτή τη σχέση μετά θα μπορέσεις σαν δασκάλα να μεταφέρεις τις γνώσεις σου και να υπάρχει ανταπόκριση από τον μαθητευόμενο έτσι ώστε να υπάρξει πρόοδος» συμπληρώνει η Χριστίνα.
Οι χορευτές της παράστασης έχουν έρθει από πολλές γωνιές της Ελλάδας. Από το Ηράκλειο της Κρήτης, από τη Θεσσαλία, από το Αγρίνιο, από τη Θεσσαλονίκη. «Φεύγουμε από το Ηράκλειο με τη μητέρα μου το Σάββατο το βράδυ με το καράβι, για να είμαι εδώ για την πρόβα τις Κυριακές», λέει η Ιωάννα Αμανάκη η οποία υποδύεται τους ρόλους Maid και Ελάφι. «Αν και τα έξοδα είναι πολλά, αξίζει πραγματικά η θυσία για μια τέτοια εμπειρία» λέει η μητέρα της Μαρία Μαρκοδημητράκη. «Ειδικά αυτή την δύσκολη περίοδο που τα παιδιά αναρωτιούνται για το μέλλον τους, είναι σημαντικό να αισθάνονται ότι πραγματοποιούν τα όνειρά τους».
Οι περισσότεροι χορευτές που βρίσκονται εδώ ονειρεύονται μια λαμπερή καριέρα. Ωστόσο, σύμφωνα με τη Χριστίνα Ρόκα, αυτή δεν είναι μια απλή υπόθεση.
«Όσον αφορά το κλασικό μπαλέτο στην Ελλάδα νομίζω ότι όλα γυρνάνε πάλι στο θέμα της εκπαίδευσης που κατά τη γνώμη μου είναι και η βασική αιτία που βρισκόμαστε εδώ που είμαστε σήμερα. Ή πετυχαίνεις στην Εθνική Λυρική Σκηνή ή τίποτα τουλάχιστον όσον αφορά την καριέρα μιας χορεύτριας στο κλασικό μπαλέτο. Κλασικό μπαλέτο που, δυστυχώς, είναι λίγο στενάχωρο θέλω να ελπίζω ότι κάποια στιγμή αυτό θ` αλλάξει. Συστήματα όπως το ιταλικό, γαλλικό, ρώσικο και μεταγενέστερα το αγγλικό ξεκινούν από τον 16ο αιώνα, οπότε έχουν πολύ γερά θεμέλια.».
*Η παράσταση «Η Χιονάτη και οι επτά Νάνοι» θα λάβει χώρα το Σάββατο 30 Νοεμβρίου και την Κυριακή 1η Δεκεμβρίου στις 16:00 και 19:30 στο Θέατρο του ACS, Αγίας Παρασκευής 129, Χαλάνδρι. 
*Το Athens Children's Ballet (ACB) είναι η πρώτη, μη κερδοσκοπική εκπαιδευτική ομάδα κλασικού χορού στην Ελλάδα που δημιουργήθηκε για να υποστηρίξει και να αναδείξει το ταλέντο νεαρών χορευτριών και χορευτών της χώρας μας. Συγχρόνως, τους δίνει την ευκαιρία να διεκδικήσουν δύο υποτροφίες για φοίτηση σε κορυφαία Dance Summer schools της Αγγλίας, όπως το Royal Ballet School, Elmhurst School of Dance, Bird College and Royal Academy of Dance.
Επίτιμη πρόεδρος του ACB είναι η Lynn Wallis, καλλιτεχνική διευθύντρια της Βασιλικής Ακαδημίας Χορού του Λονδίνου. Τη σκηνογραφία της παράστασης επιμελείται η Ξένια Βήτου.