Ποτέ καμιά κυβέρνηση, δεν έπεσε από πρόταση μομφής. Φιλοδοξεί ο Τσίπρας να τα καταφέρει εκείνος, ή μήπως ξέρει εκ των προτέρων ότι η παράδοση θα συνεχιστεί; Τότε γιατί ο Πρόεδρος του Σύριζα αποφάσισε να μας αιφνιδιάσει; Μήπως η πρόταση δυσπιστίας που κατέθεσε ήταν αφορμή για να κάνει το δικό του πολιτικό παιχνίδι; Να φέρει προ των ευθυνών τους, ποιους; Τους βουλευτές της ΝΔ; Μα με τον Στουρνάρα είχαν πρόβλημα κάποιοι τελευταία, όχι με την ΕΡΤ. Θα συσπειρωθούν λοιπόν και θα μαζευτούν και όσοι σήκωσαν «μπαϊράκι». Ποιος θα πάρει το ρίσκο; Ο Τζανής για τις στάνες ή η Τζάκρη που θα φροντίσει να παραμείνει «άλυτος γρίφος» μέχρι την ώρα της κάλπης. Ο Βύρωνας Πολύδωρας πάντως σε αυτά δεν σηκώνει μύγα στο σπαθί του. «Είπαμε, δεν θα ρίξουμε και την κυβέρνηση», διεμήνυσε πρώτος απ΄ όλους. Το ΠΑΣΟΚ, το οποίο στήριξε την κυβέρνηση και πήρε και ενισχυμένο ρόλο σ΄ αυτήν όταν ο Κουβέλης αποχώρησε, θα ήταν αυτοχειρία τώρα να πει «συγνώμη, κάναμε λάθος». Εκτός αν ο Τσίπρας θέλησε να υποβάλει και σε ένα crach test τον Βαγγέλη Βενιζέλο ώστε να επιβεβαιώσει με τη σειρά του, αν η Κ.Ο του, είναι μπετόν ή μπάζει. Εντάξει, θα αναλάβει τις ευθύνες του και ο Κουβέλης. Το πιο πιθανόν να πει «ούτε Σύριζα, ούτε δικομματική» και να αιωρηθεί στη βεβαιότητα του «δεν ξέρω, δεν απαντώ, ψηφίζω λευκό ή παρών».
Σε τι προσβλέπει λοιπόν ο Αλέξης Τσίπρας;
Να λάβει τη- δεδομένη- στήριξη των δικών του βουλευτών, που θα επιβεβαιώνει την υποστήριξή τους στις αποφάσεις και τη γραμμή του αρχηγού. Μετά μάλιστα από τις «νεωτεριστικές» απόψεις που εξέφρασε στο πρόσφατο ταξίδι του στο Τέξας, για το ευρώ και τα μνημόνια, έπρεπε να «μαζέψει» και το δικό του κόμμα. Σε τίποτα άλλο δεν μπορεί να αποσκοπεί η συγκεκριμένη κίνηση, τη δεδομένη στιγμή.
Σαφώς επί ένα τριήμερο θα μεταφερθεί το ενδιαφέρον στο πολιτικό προσκήνιο, θα αναμετρηθεί ο Αλέξης σε έναν δημόσιο κοινοβουλευτικό διάλογο με τον Αντώνη Σαμαρά, αλλά αν μιλάμε για ουσία και όχι για κινήσεις εντυπωσιασμού, το αποτέλεσμα της ψηφοφορίας είναι αυτό που μετράει.
Όπως διαφαίνεται μέχρι στιγμής την πρόταση δυσπιστίας θα υποστηρίξει ο Πάνος Καμένος, οπότε θα επιβεβαιωθεί και αυτός ο ιδιότυπος αρραβώνας, των Ανεξάρτητων Ελλήνων με τον Σύριζα. Στην ίδια πλευρά θα ταχθεί και η Χρυσή Αυγή και αυτό έχει μια «σημειολογική» αξία. Ενδιαφέρον πάντως έχει, η απάντηση που έδωσε ο Αλέξης Τσίπρας, μόλις δυο μήνες πριν, όταν είχε ερωτηθεί αν σκόπευε να καταθέσει πρόταση μομφής για την ΕΡΤ. Προειδοποίησε, λοιπόν τότε, πως τα κοινοβουλευτικά τους όπλα θα τα χρησιμοποιήσουν όταν κρίνουν ότι θα υπάρχουν πιθανότητες για το μέγιστο δυνατό αποτέλεσμα: «Δεν έχουμε καμία αυταπάτη ότι θα πέσει αν καταθέσουμε πρόταση μομφής. Αυτή η κυβέρνηση θα πέσει μέσα από τους αγώνες... και όχι μέσα από συζητήσεις, όσο και αν αυτές είναι σημαντικές, δεν τις υποτιμώ, μέσα στο Κοινοβούλιο».
Προφανώς αποφάσισε με την επιστροφή του από το Όστιν του Τέξας, πως είναι η κατάλληλη ώρα να χτυπήσει, απροειδοποίητα, όπως η κυβέρνηση έβαλε «χειροπέδες» στην καγκελόπορτα της ΕΡΤ και απασφάλισε το όπλο του. Μένει να διαπιστώσουμε αν οι σφαίρες θα βρουν τον στόχο τους, ή απλά θα δημιουργήσουν θόρυβο.
Εσείς τι πιστεύετε;