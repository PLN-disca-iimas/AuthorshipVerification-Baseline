Με αφορμή την νέα επικύρωση της καταδίκης του, ο Παναγιώτης Ψωμιάδης είναι και πάλι στην επικαιρότητα. Βλέποντας και τις δικαστικές περιπέτειες του πρώην δημάρχου Θεσσαλονίκης, Βασίλη Παπαγεωργόπουλου και την υπόθεση Τσοχατζόπουλου, επανέρχεται το γνωστό και χιλιοειπωμένο κλισέ: "κοίτα τι πολιτικούς ψηφίζει η Θεσσαλονίκη και βγάλε συμπέρασμα για το χαμηλό επίπεδο των Θεσσαλονικέων".
Ε, λοιπόν, βαρέθηκα να σας ακούω. Οι πολιτικοί της Θεσσαλονίκης δεν διαφέρουν και πολύ από αυτούς της υπόλοιπης χώρας. Εκτός εάν πιστεύετε ότι τα καραγκοζιλίκια στη Βουλή, η αποκάλυψη σκανδάλων ή οι παρατυπίες που διαπιστώνονται σε διάφορους φορείς της Τοπικής Αυτοδιοίκησης είναι πιο ήπιες περιπτώσεις από "τις δικές μας". Η Ελλάδα είναι γεμάτη χαμηλότατου επιπέδου πολιτικούς, άπληστους και αχόρταγους ανθρώπους και πολίτες που τους ψηφίζουν.
Η Θεσσαλονίκη, όμως, πουλάει. Έχει ένα παρελθόν που ευνοεί τη σύνδεση με παρακράτος, ακρότητες, δολοφονίες κι ανομίες. Άρα, τι πιο βολικό απ' το να τα ρίχνουμε στους Θεσσαλονικείς και να γελάμε μαζί τους; Αυτό, εξάλλου, μας κάνει να νιώθουμε και λίγο ανώτεροι. "Κοίτα τι καραγκιόζηδες έβγαλε η Θεσσαλονίκη". ΟΚ, πατριώτη, μόνο κοίτα και λίγο τα δικά σου.
Ο Ψωμιάδης θα παρέμενε ένας γραφικός φωνακλάς της περιοχής εάν δεν δεν υπήρχε το ενδιαφέρον για τις ακρότητές του από τα αθηναϊκα μέσα. Και, φυσικά, αν δεν υπήρχε η ηδονοβλεψία του κοινού ανά το πανελλήνιον. Διότι, εμείς στη Θεσσαλονίκη, τον ξέραμε τον Ψωμιάδη. Δεν τον έπαιρνε να πάει να κάνει αηδίες στην ΕΡΤ3 και στο TV100, να χαραμίσει σαχλαμάρες στις τοπικές εφημερίδες. Άσε δε που λίγοι θα το μάθαιναν. Ποιος δίνει σημασία στα τοπικά μέσα, νομίζετε; Τον Ψωμιάδη τον έκαναν μάγκα οι Αθηναίοι. Τον κάνατε μάγκα εσείς που τον βλέπατε σε όλη την Ελλάδα και γελούσατε μαζί του. Αν δε σας άρεσε, δε θα τον έβγαζαν τα κανάλια. Κι αν δεν τον έβγαζαν τα κανάλια, δε θα αποκτούσε διαρκώς περισσότερο θράσος.
Όσο για το "μα καλά, ποιος ψήφιζε Ψωμιάδη;", να σας λύσω την απορία. Πολίτες όλων των κομματικών αποχρώσεων τον ψήφιζαν. Είχε πέραση από την ακροδεξιά μέχρι το ΚΚΕ. Για παραέξω, δεν παίρνω όρκο. Ξέρω και αρκετούς μορφωμένους που τον ψήφιζαν. Γιατί τον ψήφιζαν όλοι αυτοί; Για πολλούς λόγους. Κάποιοι επειδή ταυτίζονταν μαζί του, με το λαϊκό παιδί που διαφημίζει την αμορφωσιά και την άνοδό του "με τις δυνάμεις του κι όχι με ξένες πλάτες". Κάποιοι άλλοι, για να τη σπάσουν στους πιο κυριλέ πολιτικούς. Και πάρα πολλοί, επειδή τους έκανε τις δουλειές τους.
Και μη νομίζετε ότι τον ψήφιζαν μόνο οι Θεσσαλονικείς. Το βράδυ των εκλογών για αρχηγό στη Νέα Δημοκρατία παίρναμε τα αποτελέσματα στην εφημερίδα όπου δούλευα. Τα ποσοστά του δεν ήταν καθόλου ευκαταφρόνητα στην νότια Ελλάδα, τα νησιά ή την Ήπειρο, ενώ στη βόρεια Ελλάδα σάρωσε σε πολλές περιοχές. 26% πήρε στις Σέρρες, 21 στο Κιλκίς, Φλώρινα - Κοζάνη - Καστοριά πάνω από 20, στην Πέλλα 25, στην Καβάλα 26 και στη Δράμα κάπου 30.
Αλλά ας το ανοίξω λιγάκι το ζήτημα, ας βάλω κι άλλους πολιτικούς στο θέμα κι ας σας πω τι κάναμε εμείς οι Θεσσαλονικείς. Αντιδράσαμε μόλις νιώσαμε ότι οι πολιτικοί μας το παρατραβάνε. Δυσανασχετούσαμε, νιώθαμε ενοχές. Παρά το γεγονός ότι ο σοφός λαός εκείνους είχε εκλέξει και όχι άλλους. Απαιτούσαμε με κάθε τρόπο την αντικατάστασή τους. Στις περιπτώσεις Παπαγεωργόπουλου και Τσοχατζόπουλου, τη λύση έδωσε η λαϊκή ψήφος. Στην περίπτωση Ψωμιάδη, ο ίδιος ο Πανίκας, με τις πράξεις του. Αλλά κι εδώ, υπάρχει κάτι που επιβάλλεται να τονίσω.
Στη Θεσσαλονίκη υπάρχουν δυο τρεις εξαιρετικοί δημοσιογράφοι. Άνθρωποι που ψάχνουν, ερευνούν, στέκονται απέναντι σε συμφέροντα -απ' όπου κι αν αυτά προέρχονται. Οι αποκαλύψεις για το δήμο και την νομαρχία Θεσσαλονίκης ήρθαν από αυτούς. Το ίδιο και για την υπόθεση Βατοπεδίου. Εάν ξέρατε πόσες και τι ύψους αγωγές συνοδεύουν τις αποκαλύψεις τους για λαμόγια, μπράβους,  τοκογλύφους, παρατρεχάμενους, σκάνδαλα και δημόσιο χρήμα, θα τρομάζατε. Ναι, είναι προς τιμήν τους το ότι τους τρέχουν στα δικαστήρια πασίγνωστοι απατεώνες. Δεν είναι, όμως, και το πιο εύκολο πράγμα του κόσμου.
Ο ντόρος, όμως, γίνεται όταν μπουν στη μέση τα αθηναϊκά μίντια. Κι ας ελπίσουμε στο εξής να είναι πιο προσεκτικά με τους Ψωμιάδηδες που δημιουργούν. Αν και, τα όσα βλέπουμε, μόνο προς το αντίθετο συνηγορούν.