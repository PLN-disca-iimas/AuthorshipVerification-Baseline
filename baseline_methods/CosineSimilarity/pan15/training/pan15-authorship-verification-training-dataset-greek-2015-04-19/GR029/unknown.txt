Το Μέγαρο Μουσικής Θεσσαλονίκης παρουσιάζει την πιο όμορφη και διαχρονική ιστορία αγάπης, ένα αυθεντικό μιούζικαλ από το Broadway, την Πεντάμορφη και το Τέρας. Η θεατρική παραγωγή έρχεται στην Ελλάδα στα πλαίσια της διεθνούς περιοδείας για τον εορτασμό των 20 χρόνων του έργου στη σκηνή.
Το κλασικό αριστούργημα της Disney αφηγείται την ιστορία με την Μπελ, την όμορφη κοπέλα που ζει σε μια μικρή επαρχιακή πόλη, και το Τέρας, τον νεαρό πρίγκιπα που έχει μεταμορφωθεί σε άσχημο τέρας από τα ξόρκια μιας μάγισσας. Αν το Τέρας μάθει να αγαπά και να αγαπιέται, τότε τα μάγια θα λυθούν και θα γίνει ξανά ο πραγματικός του εαυτός. Αλλά ο χρόνος τελειώνει. Αν το Τέρας δεν πάρει το μάθημά του σύντομα, αυτός και όλο του το προσωπικό είναι καταδικασμένοι να χαθούν στην αιωνιότητα.
Βασισμένο στη βραβευμένη με OSCAR (1991) ταινία κινουμένων σχεδίων, η Πεντάμορφη και το Τέρας της Disney, το μιούζικαλ ανέβηκε για πρώτη φορά στο Broadway το 1994, όπου κέρδισε 9 υποψηφιότητες στα βραβεία Tony και συνέχισε επιτυχημένα για 13 χρόνια. Ακόμα και σήμερα βρίσκεται στη λίστα των πιο μακρόβιων και επιτυχημένων εμπορικά show του Broadway όλων των εποχών. Από την πρεμιέρα του, η απήχηση και η επιτυχία του show άγγιξαν το παγκόσμιο κοινό με πολλές άλλες παραγωγές να ακολουθούν σε όλο τον κόσμο. Από την πρώτη χορήγηση άδειας μεταφοράς του έργου το 2004, έχουν πραγματοποιηθεί παραγωγές σε 22 χώρες, με πάνω από 35 εκατομμύρια θεατές, σε 8 διαφορετικές γλώσσες και πάνω από 28 χιλιάδες παραστάσεις - που ισοδυναμούν με περιοδεία 67 χρόνων.
Η μουσική του μιούζικαλ είναι του Alan Menken (Μικρή Γοργόνα, Αλαντίν, Μαλλιά Κουβάρια) και οι στίχοι από τον Howard Ashman (Μικρή Γοργόνα, Αλαντίν, Μαλλιά Κουβάρια), με επιπλέον τραγούδια με μουσική από τον Menken και στίχους από τον Tim Rice (Βασιλιάς των Λιονταριών, Jesus Christ Superstar). Το βιβλίο είναι γραμμένο από τη Linda Woolverton (σεναριογράφο των Βασιλιάς των Λιονταριών, Αλίκη στη Χώρα των Θαυμάτων και Maleficent).
Ο σκηνοθέτης του μιούζικαλ είναι ο Rob Roth και χορογράφος ο Matt West, ενώ τα κουστούμια είναι δημιουργίες της Ann Hould-Ward (βραβείο Tony Award για το έργο της στο Disney`s Beauty and the Beast), ο φωτισμός από τη Natasha Katz, τα σκηνικά από τον Stanley A. Meyer, ο ήχος από τον John Petrafesa Jr. και η επίβλεψη της μουσικής από τον Michael Kosarin.
