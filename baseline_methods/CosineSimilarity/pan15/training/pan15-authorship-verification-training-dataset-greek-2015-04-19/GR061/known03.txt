Η φαντασία μου τα φταίει ή είναι αλήθεια ότι το νυχτερινό κέντρο «Φαντασία» πρωτογκρεμίστηκε με μπουλντόζες πριν από είκοσι περίπου χρόνια; Επί δεξιάς κυβέρνησης Μητσοτάκη; Ιδού λοιπόν η συνέχεια του κράτους! Υπάρχει. Στα συντρίμμια που αφήνουν πίσω τους οι ερπύστριες στην παραλιακή.

Αν είναι αλήθεια ότι η Ιστορία επαναλαμβάνεται ως φάρσα, τότε, τα μικρά ξεχασμένα στιγμιότυπά της συχνά φλερτάρουν με το χιούμορ και ενίοτε και με την ειρωνεία. Γιατί ποιος λέτε ότι πόζαρε με υπερήφανο χαμόγελο εξουσίας πλάϊ στις μπουλντόζες που γκρέμισαν τη «Φαντασία» στις αρχές της δεκαετίας του ΄90; Ο τότε γ.γ. του ΥΠΕΧΩΔΕ, στενός συνεργάτης του κ. Σωτήρη Κούβελα. Ο πρώην καναλάρχης που όρθωσε τα στήθη του στα ΜΑΤ του Αρκουδέα στο Σέϊχ Σου. Ο άνθρωπος που μετέπειτα κράτησε επί μήνες σε ομηρεία την κυβέρνηση Κώστα Καραμανλή και μία ολόκληρη χώρα. Ο εφοπλιστής που ξεσκέπασε τη διαφθορά του πολιτικού κόσμου (φυσικά το ταγκό θέλει δύο) και κατήγγειλε για χρηματισμό τον κ. Αριστοτέλη Παυλίδη.

Μα... ο Μανουουούσης κυρίες και κύριοι. Ακριβώς. Ο κ. Φώτης Μανούσης.
Το παρελθόν συνδέεται με το παρόν και η εξουσία δεν έχει φαντασία. Ούτε τότε, ούτε τώρα. Μόνο το νυχτερινό κέντρο λεγόταν «Φαντασία». Εκεί που κάποτε διασκέδαζε ο Ανδρέας Παπανδρέου όχι μόνο με το όλον ΠΑΣΟΚ αλλά και με την όλην Ελλάδα. «Θέλουμε κάθε οικογένεια να μπορεί να έχει ελεύθερη πρόσβαση στη θάλασσα», είπε προχθές ο διάδοχος του. Έπιασαν οι ζέστες και ήρθε η ώρα για τα «μπάνια του λαού». Ιστορική φράση με φόντο ένα «κτίριο - σύμβολο». Γιατί δεν γκρέμισε η κ. Τίνα Μπιρμπίλη το κουφάρι της «Φαντασίας» ήδη από τον Ιανουάριο ώστε να προλάβει τη θερινή σεζόν; Επειδή το χειμώνα ο λαός δεν ενδιαφέρεται για θαλάσσια σπορ.
 
Διάβασα με προσοχή το άρθρο του κ. Αλέκου Λασκαράτου, αναπληρωτή καθηγητή στο Πανεπιστήμιο Αθήνας, που μας θύμισε ότι το δικαίωμα των πολιτών στην ελεύθερη πρόσβαση στην παραλία ήταν ένα από τα οράματα του Αντώνη Τρίτση πριν από τριάντα χρόνια. Αν ζούσε, θα ευχόταν καλή επιτυχία στην προσπάθεια αυτή. Ο Τρίτσης, όπως και ο σημερινός πρωθυπουργός, είχε σπουδάσει στις Ηνωμένες Πολιτείες και ήταν από τους πολιτικούς που γνώριζαν καλά τη σημασία της έννοιας «follow up». Σε ελεύθερη μετάφραση σημαίνει συνεχής παρακολούθηση των επόμενων ενεργειών μετά από την αρχική πράξη ούτως ώστε να διασφαλίζεται το επιθυμητό αποτέλεσμα. Αυτό ακριβώς που λείπει διαχρονικά από την ελληνική πολιτική σκηνή.

Την ίδια μέρα που ο πρωθυπουργός επέβλεπε το γκρέμισμα της «Φαντασίας» ανακοινωνόταν ο διορισμός του νέου γενικού γραμματέα της Περιφέρειας Ιονίων Νήσων κ. Κώστα Γεωργαλίδη. Ο νέος περιφερειάρχης αντικαθιστά την κ. Βάσω Αλεξανδρίδου, η οποία παραιτήθηκε ύστερα από σειρά δημοσιευμάτων που την ήθελαν να έχει προβεί σε προσωπικές δαπάνες ύψους 20.000 ευρώ με τιμολόγια της περιφέρειας.

Ως εδώ καλά. Πουθενά όμως στο opengov δεν υπήρχε προκήρυξη για τη χηρεύουσα θέση. Αντίθετα, η κ. Αλεξανδρίδου δηλώνεται μέχρι σήμερα ως περιφερειάρχης Ιονίων Νήσων στο opengov. Με ποια διαδικασία διορίστηκε λοιπόν ο κ. Γεωργαλίδης; Δεν αποτελεί πλέον δέσμευση της κυβέρνησης ότι όλοι οι διορισμοί θα γίνονται με την διαδικασία opengov; Υπήρχε ιδιαίτερος λόγος βιασύνης για την στελέχωση της Περιφέρειας Ιονίων Νήσων ώστε να παρακαμφθεί η συγκεκριμένη διαδικασία που, όπως διαφημίστηκε, εγγυάται την διαφάνεια; Όταν μάλιστα είναι γνωστό ότι άλλες νευραλγικές θέσεις στον δημόσιο τομέα εξακολουθούν να παραμένουν κενές; Μήπως απέτυχε το opengov και δεν μας το έχουν πει; Ή μήπως από εδώ και πέρα θα έχουμε opengov a la carte; Προκύπτουν και άλλα ερωτήματα:
Έτσι θα γίνει και με τις προμήθειες; Ο πρώτος διαγωνισμός θα δημοσιευτεί στο Διαδίκτυο και οι επόμενοι θα λάβουν χώρα με την παλιά «καλή» δοκιμασμένη μέθοδο;
 
Το opengov είναι στα αγγλικά και το καταλαβαίνουμε όλοι. Το ίδιο και το follow up.
Άλλως, η μάχη υπέρ της διαφάνειας, όπως και το γκρέμισμα της «Φαντασίας», δεν θα είναι παρά ένας διαχρονικός πόλεμος με τους ανεμόμυλους του Δον Κιχώτη.