Η ανιδιοτέλεια και η εμπιστοσύνη είναι, νομίζω, διαρκή ζητούμενα από τον καθένα μας, όσον αφορά στην επιλογή φίλων. Τα ζητούμενα αυτά - σε πολλαπλάσιο βαθμό - βασανίζουν, σε κάθε βήμα, τους πολιτικούς ηγέτες. Οι οποίοι πολλές φορές φθάνουν να αναμένουν από τους συνεργάτες τους σιωπηρή και χωρίς βαρυγκώμιες αυτοθυσία που να επιδεικνύεται έμπρακτα. Ακόμα και με βαρύ προσωπικό κόστος.

Φαίνεται ότι ο πρωθυπουργός Γιώργος Παπανδρέου έλυσε το πρόβλημα αυτό στον ανασχηματισμό του Σεπτεμβρίου 2010 ανατρέχοντας στην άνω των 100 ετών οικογενειακή μνήμη. Η ανάθεση τόσων αρμοδιοτήτων στον Γιάννη Ραγκούση μπορεί (πέραν των άλλων κριτηρίων) να έχει ιστορική εξήγηση.

Το 1907, ο επαρχιώτης τριτοετής φοιτητής της Νομικής Αθηνών Γεώργιος Παπανδρέου κάνει στενή παρέα με τρεις Κυκλαδίτες συμφοιτητές του. Ερωτεύεται την -κατοπινή- σύζυγο του Σοφία Μινέϊκο, φοιτήτρια φιλολογίας, και αποφασίζει να της κάνει καντάδα, εξομολογητική του έρωτα του, κάτω από τα παράθυρα του σπιτιού της στην οδό Ρώμα 1, στην Αθήνα. Να πώς περιγράφεται το περιστατικό σε τρίτομη βιογραφία του που δημοσιεύτηκε το 1966 (Εκδόσεις Πλανήτης):

«Νεανικοί φίλοι του Γ. Παπανδρέου θυμούνται ακόμη μία μικρή περιπέτεια τους στην οδό Ρώμα. Χιόνιζε κάποιο βράδυ. Στην Αθήνα δεν δίνονταν πολλές ευκαιρίες να γίνει επίκαιρη μία καντάδα της εποχής. Η παρέα των συμφοιτητών, του Ραγκούση με την κιθάρα του, του Καϊρη με το μαντολίνο του, με τον Σπεράντζα και τον Παπανδρέου, σταμάτησε λίγα μέτρα παραπέρα από το παράθυρο για ν΄ ακουστεί το: «Άσπροι οι δρόμοι από χιόνι, εν τούτοις βλέπεις πώς προχωρώ, ένα σου βλέμμα με βαλσαμώνει, δος` μου το κόρη κι αναχωρώ» Εκείνη τη βραδυά, όμως, οι κανταδόροι στάθηκαν άτυχοι. Υπέστησαν αστυνομική έφοδο από την οποία δεν διέφυγαν δύο εκ των «ταραξιών», ο Ραγκούσης και ο Σπεράντζας.» Ιδού παράδειγμα ανιδιοτελούς υποστήριξης και αυτοθυσίας με προσωπικό κόστος. Και, ως φαίνεται, οι συλληφθέντες δεν κάρφωσαν τους άλλους δύο. Μετά τον τελευταίο ανασχηματισμό ο Γιάννης Ραγκούσης αναδείχθηκε σε υπερσυντονιστή του κυβερνητικού έργου με ευρείες αρμοδιότητες. Στην πράξη λειτουργεί ως δυνάμει αναπληρωτής του πρωθυπουργού.

Δεν είναι η πρώτη φορά που χρίζεται κάποιος δεξί χέρι ενός πρωθυπουργού που επιλέγει να μην ασχοληθεί με τα τετριμμένα της καθημερινότητας της διαχείρισης της χώρας. Ο Κώστας Καραμανλής μπορεί ποτέ να μην εκχώρησε επισήμως αυτόν τον ρόλο στον τότε Υπουργό Επικρατείας Θεόδωρο Ρουσόπουλο - αλλά η πολιτική «μυθολογία» της εποχής τον ήθελε «πανίσχυρο». Άλλωστε η υψηλή δημοφιλία του κ. Καραμανλή καθ` όλη την πρώτη τετραετία οφείλεται σε μεγάλο βαθμό και στο γεγονός ότι ο ίδιος κρατήθηκε μακριά από την εικόνα της καθημερινότητας και διατήρησε, έτσι, αλώβητο το προφίλ του. (Η σιωπή του δεν είναι καινούργια.)

Βέβαια, εάν στον ανασχηματισμό του Σεπτεμβρίου 2010, επιβραβεύθηκε με ανάθεση αρμοδιοτήτων οιονεί πρωθυπουργού ο Γιάννης Ραγκούσης, (ίσως και) λόγω της προ εκατονταετίας ανιδιοτελούς προσφοράς και αυτοθυσίας που επεδείχθη από πρόγονο του (;) προς τον παππού του Γιώργου Παπανδρέου, τότε, σε πάρα πολύ μακρινό επόμενο ανασχηματισμό, μπορούν να ελπίζουν, οι τρίτης γενιάς απόγονοι των πραγματικά στενών φίλων του Ανδρέα Παπανδρέου. Για παράδειγμα, οι απόγονοι του Γιώργου Κατσιφάρα. Ίσως να υπάρχει (και τέτοια) κρυφή επετηρίδα στο οικογενειακό αρχείο των Παπανδρέου. Εν τω μεταξύ ας ετοιμάζονται να αναλάβουν ως Α΄ και Β΄ αντιπρόεδροι της Κυβέρνησης οι κ. κ. Σπεράντζας και Καϊρης εκ Κυκλάδων.
 