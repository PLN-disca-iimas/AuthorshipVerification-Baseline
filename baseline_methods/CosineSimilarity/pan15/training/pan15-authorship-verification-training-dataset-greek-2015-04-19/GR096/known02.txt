Άκουσα τη συζήτηση δίχως να θέλω στο αεροδρόμιο. Καθόταν δίπλα μου και έβριζε το σύστημα υγείας. Από τα συμφραζόμενα κατάλαβα ότι έχει ένα παιδί 14 χρόνων με αναπηρία 80%. Έλεγε και ξαναέλεγε στο τηλέφωνο «Μα έχεις ιδέα τι συμβαίνει στο ΚΕ.Π.Α.; Μόνο αν το δεις μπορείς να καταλάβεις». Οι περιγραφές ανατριχιαστικές, ωστόσο επέμενε πως μόνο αν δει κανείς μπορεί να καταλάβει. ΚΕ.Π.Α., για όσους δεν ξέρουν, σημαίνει Κέντρο Πιστοποίησης Αναπηρίας.

Λίγες μέρες μετά, βρέθηκα στο κτίριο της οδού Πειραιώς και τώρα που γράφω δεν ξέρω πραγματικά από πού ν` αρχίσω. Τσακισμένοι άνθρωποι που ταλαιπωρούνται και ταλαιπωρούν -όπως οι ίδιοι ενοχικά μαρτυρούν- και τις οικογένειές τους. Δυο νέα παιδιά, τυφλός ο ένας, σκαστός από τη δουλειά ο άλλος. Ζητούν την πιστοποίηση της αναπηρίας του πρώτου. Το έγγραφο δεν είναι έτοιμο γιατί δεν υπάρχει προσωπικό να συντάξει την απόφαση. Από την επιτροπή ο τυφλός νέος πέρασε μήνες πριν, η απόφαση είναι έτοιμη δηλαδή απλώς δεν έχει συνταχθεί. Ομοίως και ένας πατέρας που θέλει το πιστοποιητικό για την κατάκοιτη κόρη του. Η επιτροπή, λέει, μετά από μεγάλη ταλαιπωρία πήγε στο σπίτι τους για να διαπιστώσει την αναπηρία. Χαρακτηρίζει τυχερό τον εαυτό του που μπορεί να εξυπηρετεί το παιδί του. Μου εξηγεί τι συμβαίνει στις επιτροπές και δεν ξέρω τι να του πω Αναπηρίες που δεν τις χωρά ο νους ανθρώπου, παρά μόνο αν τις δει σε ατέλειωτες, ατέλειωτες πραγματικά, αναμονές.

Μαθαίνω πως τα τελευταία χρόνια το ΚΕ.Π.Α. δεν έχει τη δυνατότητα να στέλνει στα σπίτια των ανθρώπων που πέρασαν από επιτροπή πιστοποίησης αναπηρίας τις σχετικές αποφάσεις. Ούτε όμως και από το τηλέφωνο δίνεται η πληροφορία αν το έγγραφο είναι έτοιμο. Και πώς να γίνει κάτι τέτοιο όταν υπάρχει μόνο μία υπάλληλος για όλους. Σας γράφω ό,τι είδα. Είναι μία υπάλληλος για όλους και όλα.
Το να καθυστερήσει κάποιος να πάρει την πιστοποίηση της αναπηρίας του, σε πολλές περιπτώσεις σημαίνει ότι θα καθυστερήσει να καταθέσει τα χαρτιά του για το επίδομα που τον συντηρεί. Και το να καθυστερήσει να καταθέσει τα χαρτιά του, σημαίνει διακοπή του επιδόματος για δύο και τρεις μήνες. Έχω μπροστά μου μια 80άχρονη, που μονολογεί ότι δεν θα πάρει χρήματα τον Απρίλιο και άρα αυτό το Πάσχα δεν θα έχει σοκολατένιο αυγό για τον εγγονό της. Σταύρωση χωρίς Ανάσταση. Εγώ είμαι αλλοπαρμένη λαϊκίστρια που συγκινείται με τα σοκολατένια αυγά και τις 80άχρονες. Οι πιο κανονικοί άνθρωποι στη θέση μου μπορεί και να συγκινηθούν με κάποιον που από το επίδομα αυτό εξαρτάται το φάρμακό του και η τροφή του. Αν διαβάζει κανείς στο υπουργείο και αν το πρόβλημα είναι η δαχτυλογράφηση των αποφάσεων παρακαλώ επικοινωνήστε μαζί μου. Το κάνω εθελοντικά και θέλω πραγματικά να το κάνω.

*Διαβάζω ότι δεν κόβονται οι αναπηρικές συντάξεις όσων δεν πιστοποίησαν την αναπηρία τους, χωρίς δική τους υπαιτιότητα, και ότι αυτό ισχύει ως τις 31 Οκτωβρίου. Αν ισχύει κάτι τέτοιο για όλους, θα έπρεπε να είναι συγκεκριμένο και σαφές στο σύνολο των ενδιαφερομένων. Διότι αυτοί οι άνθρωποι, πιστέψτε με, είναι σε πανικό και τουλάχιστον μέσα στο ΚΕ.Π.Α. δεν συνάντησα κανέναν που να τους ενημερώνει ότι δεν χρειάζεται να κάνουν αγώνα δρόμου.  