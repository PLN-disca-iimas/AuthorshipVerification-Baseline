Μπορεί η κρίση και η καχεξία στην ελληνική διαφημιστική αγορά να σφίγγουν το βρόγχο στο λαιμό των παραδοσιακών μέσων ενημέρωσης, αλλά στην ουσία απλώς επιτάχυναν τις εξελίξεις. Tο αδιέξοδο στην ελληνική αγορά της ενημέρωσης δεν είναι ταμειακό μόνο. Είναι πρωτίστως δομικό.

Τις ώρες αυτές τρεις από τις μεγαλύτερες επιχειρήσεις Τύπου στην Ελλάδα συγκλονίζονται από μία άνευ προηγουμένου αντιπαράθεση, μεταξύ των διοικήσεων τους και της ΕΣΗΕΑ. Την ίδια στιγμή δοκιμάζονταιοι σχέσεις των δημοσιογράφων με το σωματείο τους, όσο και οι ισορροπίες μεταξύ κλάδων εργαζομένων που βρίσκονται μπροστά σε μια πίτα η οποία δεν φτάνει για όλους.

Η ΕΣΗΕΑ έχει κηρύξει 48ωρη απεργία στον Δημοσιογραφικό Οργανισμό Λαμπράκη, στον Πήγασο (συμφερόντων Μπόμπολα) και 24ωρη απεργία στην Ελευθεροτυπία. Η ΕΣΗΕΑ συμπαρίσταται στην ΕΠΗΕΑ, την Ενωση των διοικητικών υπαλλήλων, που κινητοποιείται ενόψει απολύσεων και περικοπών σε θέσεις εργασίας που κατέχουν τα μέλη της στις εν λόγω επιχειρήσεις.Ισως οι λεπτομέρειες να μην έχουν και τόση σημασία, αλλά τελικά αποκαλύπτουν όλες τις διαστάσεις του προβλήματος. Η κήρυξη της απεργίας από την ΕΣΗΕΑ βρήκε αντίθετο μεγάλο αριθμό δημοσιογράφων (ιδιαίτερα στον ΔΟΛ και στον Πήγασο) με αποτέλεσμα να δημιουργηθεί ένταση. Οι ιδιοκτήτες των δύο εταιριών κατέθεσαν αίτηση ασφαλιστικών μέτρων η οποία θα εκδικαστεί το μεσημέρι της Πέμπτης. Παραλλήλως η διοίκηση του ΔΟΛ, απευθυνόμενη προς τους δημοσιογράφους, είπε ότι αν απεργήσουν, θα ανασταλεί η ημερήσια έκδοση του Βήματος.

Όλα αυτά δεν είναι τίποτα περισσότερο από συμπτώματα της παθογένειας που ταλαιπωρεί τα ελληνικά μέσα και την καχεκτική βιομηχανία τους. Και αυτό που ακούμε τώρα, πέρα από τις κραυγές των εργαζομένων που αγωνιούν, είναι ο ήχος της φούσκας που σκάει. Τι ήταν, λοιπόν, η αγορά των media στην Ελλάδα; Ηταν ένας κήπος με υπερφυσικά φυτά, ένα Jurassic Park με μορφές και σχήματα που δεν θα μπορούσαν να επιβιώσουν σε ένα κόσμο όπου τα πράγματα εξελίσσονται φυσιολογικά. Ζούμε στη χώρα με τις περισσότερες εφημερίδες ως προς το μέγεθος του πληθυσμού. Και μάλλον αργά αποφασίσαμε να αναρωτηθούμε για ποιο λόγο ο ελληνικός Τύπος χρειάζεται τόσα μανταλάκια κάθε πρωί. Ερώτηση με απάντηση που ξέρουμε: η ελληνική βιομηχανία της ενημέρωσης δεν οικοδομήθηκε πάνω σε αυτόνομη βάση. Ηταν ετερόφωτη οικονομικά, αντλώντας πόρους από άλλες δραστηριότητες, τις οποίες υποστήριζε. Ο πληθωρισμός των μέσων δεν αντιστοιχεί στο κοινό, αλλά στις ανάγκες των ιδιοκτητών τους.

Εκ των πραγμάτων, όταν η τεχνολογία άρχισε να διηγείται μια καινούργια ιστορία, τα συμβατικά μέσα είδαν εφιάλτες. Προσπάθησαν να κρατήσουν το κοινό τους με μεθόδους που δεν αντιστοιχούν σε καμία οικονομική λογική και τα λογιστήρια πιέστηκαν. Η αγορά συρρικνώθηκε. Ήρθε και η κρίση να περιορίσει τη διαφημιστική δαπάνη, αναπόφευκτα τα ταμεία άδειασαν. Αυτή τη στιγμή οι επιχειρήσεις Τύπου που δεν αντιμετωπίζουν προβλήματα είναι ελάχιστες-αν έχουν απομείνει και αυτές.Η κρίση θα επαναπροσδιορίσει την αγορά στα πραγματικά της μεγέθη που, δυστυχώς, δεν είναι και μεγάλα. Το κοινό του συμβατικού Τύπου γερνάει και φθίνει. Οι νέοι αξιοποιούν την τεχνολογία.Η σχέση εμπιστοσύνης με τα παραδοσιακά μέσα έχει διαρραγεί εδώ και καιρό. Ακόμα και αν τα λεφτά επέστρεφαν στα λογιστήρια, δεν θα μπορούσε να συμβεί το ίδιο με την εμπιστοσύνη των ανθρώπων.
  