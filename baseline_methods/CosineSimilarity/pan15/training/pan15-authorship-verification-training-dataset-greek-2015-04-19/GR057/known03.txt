Δανείζομαι την καταπληκτική ατάκα από το κομμάτι του Δαβαράκη, και αφού είδα την πολύ σεμνή, σχεδόν φοβισμένη κυρία Γκερέκου --στους Πρωταγωνιστές του Σταύρου Θεοδωράκη την Κυριακή-- διακατέχομαι από υπέρμετρο άγχος.
Το άγχος μου ξεκίνησε όταν παρακολούθησα τη διαφημιστική ταινία για την Κωνσταντινούπολη, που προβάλλεται στο CNN, το BBC, και σε άλλα ξένα ειδησεογραφικά κανάλια. Να μια πολυδιάστατη, ενδιαφέρουσα και ελκυστική παρουσίαση πολυ-πολιτισμικής πόλης, που στ` αλήθεια "σε εμπνέει" όπως λέει και το εύστοχο σλόγκαν.

Πάμε τώρα να τη συγκρίνουμε με τη δική μας χαζοχαρούμενη 'explore your senses' . Κάποιοι γεννημένοι Αγγλόφωνοι μου λένε πως είναι φράση ελληνο-αγγλική, και στην καλύτερη περίπτωση δε σημαίνει τίποτε, ενώ στη χειρότερη θα μπορούσε να εννοεί και κάτι σαν 'αυτοϊκανοποιηθείτε'. Δεν τολμώ να το πιστέψω, και φοβάμαι πως οι εν λόγω 'πουριτανοί' της Αγγλικής γλώσσας είναι μέρος της διεθνούς συνομωσίας που έχει βαλθεί να μας αφανίσει ως χώρα...
 
Πάμε όμως στην εικόνα που παρουσιάζει η εν λόγω διαφήμιση του ελληνικού τουρισμού. Φιγουράρουν στο σποτ διάφορα δήθεν 'νησιώτικα', αλλά τελείως τσιμεντένια νέοκτιστα και φρεσκοβαμμένα με πλαστικό δωμάτια, πισίνες από αυτές που συνηθίζονται στις Μπαχάμες και άλλους τροπικούς 'παραδείσους' και, το πιο σημαντικό, στο σποτ πρωταγωνιστούν ιδιαίτερα κακοί ηθοποιοί/μοντέλα, που τελείως προσποιητά 'διασκεδάζουν', και πηδολογούν ασταμάτητα. Κάπου βλέπουμε και μια αληθινά ωραία παραλία, και κάτι αρχαίες κολώνες τις οποίες ως υπνωτισμένη (προφανώς μετά από τα πηδολογήματα και το μεθύσι με ούζο) χαϊδεύει μια κοπελιά/μοντέλο. Περίπου στο ίδιο μοτίβο και τα υπόλοιπα βίντεο με κάποιες παραλλαγές, όπως το καταφανώς στημένο σκηνικό, όπου με φόντο τη Βενετία της Μυκόνου δεκάδες τραπεζάκια είναι στρωμένα με απέριττα μπλέ και λευκά καρό τραπεζομάντηλα περιμένουν τους πεινασμένους επισκέπτες, και κάποιοι ΄δήθεν΄ψαράδες, ή ΄χωρικοί` με ατσαλάκωτα πουκάμισα και πρόσωπα που δεν έχουν ίχνος αυθεντικότητας, χαμογελούν στους τουρίστες.

Αλλά το κερασάκι στην τούρτα είναι το νέο απίθανο σλόγκαν: Greece 5000 years old! Mε άλλα λόγια: «Ελλάς 5.000 χρόνων!». Άραγε τι να θέλουν να επικοινωνήσουν στους ξένους οι εμπνευστές της καμπάνιας; Τί καλείται να συλλογιστεί ο Ευρωπαίος και ο Αμερικανός που προσπαθεί να αποφασίσει πού θα πάει για διακοπές; Άκουσα να λέγεται πως επιλέχτηκε το περισπούδαστο αυτό σλόγκαν σαν απάντηση στην ανεκδιήγητη καμπάνια των Σκοπιανών για τη Μακεδονία, αλλά αρνούμαι να το πιστέψω.

Κάποιοι Ελληνοαμερικανοί, που ασχολούνται με τον τουρισμό, παραπονούνται, πάντως, ότι καλά θα ήταν να προβάλλονταν στην Αμερική και την Ευρώπη ακόμα και αυτά, τα κάθε άλλο παρά ελκυστικά σποτ. Αραιά και πού εμφανίζονται, λέει, στις τελείως φτηνές και χωρίς θεαματικότητα ζώνες του BBC και του CNN της ανατολικής Μεσογείου και Μέσης Ανατολής, με σκοπό να τα βλέπουν κάποιοι Έλληνες για να δικαιολογούνται τα εκατομμύρια που ξοδεύτηκαν.

Κυρία Γκερέκου πατήστε πόδι! Τα πράγματα δεν πάνε καθόλου καλά. Ο συναγωνισμός αγριεύει όχι μόνο με τα πολύ ανταγωνιστικά σε τιμές και υπηρεσίες παράλια της Μικρασίας, αλλά και με την Κροατία που έχει μπει δυναμικά στο παιχνίδι. Χρειαζόμαστε καμπάνια έξυπνη, με ατμόσφαιρα αυθεντική, κι όχι τούτα τα δήθεν. Κι αν δε θέλουμε να ξοδέψουμε πολλά --καμπάνια σαν της Κωνσταντινούπολης δεν γίνεται στο γόνατο-- ας κάνουμε μια απλή και τίμια ταινία, σαν εκείνη της Κύπρου που πετυχαίνει μια χαρά το σκοπό της. Αυτό, βέβαια, σημαίνει πως όποια λεφτά καταφέρουμε με θυσίες να εξασφαλίσουμε, θα τα ξοδέψουμεόλα για την προβολή της χώρας, δε θα τα μοιράσουμε στους μεσάζοντες και τους αετονύχηδες και με ό,τι περισσεύει θα προσπαθήσουμε να κάνουμε διαφημιστικά σποτ...
 
ΣΗΜΕΙΩΣΗ: Παρακαλώ πολύ, μην αρχίσουμε σχόλια του τύπου 'δικά μας είναι' για την Αγία Σοφία που φιγουράρει δεόντως στο video της Κωνσταντινούπολης.
 