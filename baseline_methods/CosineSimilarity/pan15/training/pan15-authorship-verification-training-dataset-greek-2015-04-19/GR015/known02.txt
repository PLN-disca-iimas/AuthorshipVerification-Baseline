Την Μαρία Κανελοπούλου την είχα συμμαθήτρια σε κάποιο από τα σχολεία που πέρασα. Αυτό δε λέει και πολλά πράγματα από μόνο του. Με τη Μαρία δεν αναπτύξαμε καμιά ιδιαίτερη φιλιά, ούτε ζήσαμε καμία αξιοσημείωτη στιγμή. Ωστόσο καταχωρήθηκε στη μνήμη μου ως στόμα. Ναι! Όπως το ακούτε. Με ακολουθούσε πάντα το σχήμα των χειλιών της και μια διαπίστωση που τα συνόδευε.
Η Μαρία είχε ωραία φωνή και τραγουδούσε εξαιρετικά σε κάθε σχολική ευκαιρία. Αλλά και αυτό δεν έλεγε πολλά πράγματα από μόνο του. Στη συνέχεια της ζωής την είδα σε μια εκπομπή της ΝΕΤ. Η Μαρία είχε γίνει τραγουδίστρια λοιπόν. Έπιασε τόπο η φωνή! Δε διάβασα το όνομά της με φαρδιά πλατιά γράμματα σε καμία φωτεινή μαρκίζα αλλά όποτε μάθαινα νέα της αφορούσαν αξιοπρεπέστατες δουλειές. Μέχρι που γίναμε φίλες στο fb και την παρακολούθησα πιο στενά. Διάβασα για το μαγαζί «Ακροβάτης» κάπου στο κέντρο της Αθήνας που τραγουδούσε με τη Πένυ Ξενάκη. Άλλη καταχώρηση στη μνήμη κι αυτή. Taboo εκατό χρόνια πριν. Πίσω από το Χίλτον. Σπανός-Χατζηνάσιος και η Πένυ Ξενάκη μια φωνάρα και ένας γοητευτικότατος ελαφρύς αλληθωρισμός σαν της Νάντιας Μπουλέ. Τι σου είναι η μνήμη! Πάντα μ΄εντυπωσιάζει το «casting» της!
Προχθές ξεσήκωσα τους γλεντζέδες της παρέας. Δεν ήταν δύσκολο. Καιρό τώρα όλοι έχουμε το ίδιο αίτημα. Δεν μπορούμε άλλο να μιλάμε για κρίση. Θέλουμε κάτι που να μας δώσει χαρά. Να μας επιστρέψει τ΄αντανακλαστικά κεφιού! Λίγο τραγούδι βρε παιδιά! «Ακροβάτης» κάπου απέναντι από το Περοκέ. Μαίζωνος και Ψαρών γωνία. «Βρε θα μας σκοτώσουνε εκεί» είπε ο Διονύσης. «Θα μας σφάξουμε» είπε ο Δέρης. Πώς καταντήσαμε; Να φοβόμαστε να κυκλοφορήσουμε στην Αθήνα! Άκου «θα μας σφάξουνε». Ευτυχώς φρόντισαν διαχρονικά οι άρχοντες και αποφύγαμε τη σφαγή τελικά. Γιατί απλούστατα κυκλοφορούσαμε μόνοι σε μια έρημη Αθήνα. Ούτε σκηνικό σε ταινία του Αγγελόπουλου! Δεν το πίστευα! Ως ακατοίκητη πόλη. Των Φώτων αυτά.
Τέλος πάντων φτάσαμε μια χαρά στον Ακροβάτη. Ένα πανέμορφο κτίριο σαν παλιό εμπορικό μαγαζί, ψηλοτάβανο, με τσίγκο γύρω γύρω για τη βροχή που απ΄ότι μ΄ενημέρωσαν είχαν γυριστεί και σκηνές από το Μπακαλόγατο με τον αξέχαστο Ζίκο-Χατζηχρήστο. Και μόνο που κάποιοι φρόντισαν να το αναπαλαιώσουν και να μη ρημάζει είναι αξιέπαινο βήμα. Κατά τα λοιπά Μια ποικιλία με τυράκια και κριτσίνια, δυο μπουκάλια κρασί από μια χαρά κρασολίστα, τρεις φωνές. Φωνάρες! Και  ένας συγκλονιστικός μουσικός στα πλήκτρα-πιάνο ο Γιώργος Τσοκάνης σε μια επιλογή τραγουδιών από τις πιο ωραίες που έχω ακούσει. Τι Κραουνάκης, τι Ζουγανέλη, τι Ζαμπέτας, τι Χιώτης, τι Γαβαλάς! Ιδίως στο τραγούδι του τελευταίου «Μακριά μου να φύγεις» η Μαρία δίνει ρέστα και απλώνει όλη τη θεατράλε της πλευρά.
Δεν σταματήσαμε να τραγουδάμε. Τι δεν θυμηθήκαμε. Τραγουδάρες. Τι άλλο να θέλει ο άνθρωπος! (Μακάρι να χαμήλωναν και λίγο περισσότερο τον ήχο). Να μη σας τα πολυλογώ. Έκλεισε ο λαιμός μου από το τραγούδι, έκλεισε και ο λαιμός του Γιάννη και του Διονύση και της Μπούκη και του Λεωνίδα και του Δέρη. Πόνεσαν τα χέρια μας από τα παλαμάκια. Ευχαριστήθηκε η ψυχή μας! Ειδικά η δική μου και για έναν ακόμα λόγο. Θα σας τον πω ιδιαιτέρως, τόσο γνωστοί που γίναμε στο χρόνο. Τώρα που γράφω και ξαναθυμάμαι τις στιγμές. Έρχεται και ξανάρχεται ένα τραγούδι στο στόμα. Έτσι δε γίνεται μετά από γλέντι; Κάποιο τραγούδι κολλάει σαν τσίχλα στο μυαλό και άντε να το ξεκολλήσεις. «Όταν έχω εσένα, κοιμάμαι σαν παιδί έχω έναν άνθρωπο. Δε φοβού κανέναν» του λατρεμένου μου Κραουνάκη. Το λέω, το ξαναλέω, το ξαναλέω και πρώτον πρώτον φέρνω στο μυαλό μου εκείνον. 30 χρόνια μετά δεν είναι μικρό πράγμα! «Όταν έχω εσένα.». Χρόνια πολλά Γιαννάκη...     
 