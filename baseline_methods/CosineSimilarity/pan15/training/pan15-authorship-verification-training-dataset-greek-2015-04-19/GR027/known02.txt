«Το δημοψήφισμα θα έδινε στους πολίτες τη δυνατότητα να εκφραστούν», δήλωσε ο κ. Γιώργος Παπακωνσταντίνου στο κεντρικό δελτίο του Mega το βράδυ του Σαββάτου. Ενώ νωρίτερα είπε πως η Ευρώπη καιρό τώρα αναρωτιέται και αγωνιά αν η Ελλάδα θέλει πραγματικά να κάνει τα πράγματα που πρέπει να γίνουν. Ενδεχομένως να ακουστεί κάπως «απόλυτο» από την πλευρά μου, αλλά αν οι γονείς άφηναν στα παιδιά τους την επιλογή να πάνε ή να μην πάνε στο σχολείο, σήμερα οι περισσότεροι θα ήμασταν αγράμματοι. Μια πρώτη απάντηση λοιπόν στο ερώτημα που σύμφωνα με τον Γιώργο Παπακωνσταντίνου θέτει η Ευρώπη καιρό τώρα, είναι πως η Ελλάδα, οι Έλληνες, εμείς αν ήταν στο χέρι μας δεν θα θέλαμε να αλλάξει τίποτα. Το 2004 για παράδειγμα πλούσιοι και φτωχοί, ήμασταν όλοι μια ωραία ατμόσφαιρα -καθένας με τον τρόπο του- και το μόνο που μας ένοιαζε ήταν αν από το ζέπελιν μας βλέπουν και στην τουαλέτα. Οι Έλληνες, εμείς θα θέλαμε να γίνουν όλα αυτά που πρέπει να γίνουν αν και μόνο αν μ` ένα μαγικό ραβδί δεν άλλαζαν τα ως σήμερα δεδομένα μας. Για ποια λαϊκή βούληση μιλάμε λοιπόν; Για αυτήν που λέει «ναι στην πρόοδο, ναι στην καταπολέμηση της διαφθοράς, ναι στο να ξεχρεώσουμε στο κάτω κάτω για να μη χρωστάνε τα παιδιά μας, αλλά χωρίς να κουνηθούμε απ` τη θέση μας»; Ε, δεν είναι έτσι Ναι, τα μέτρα σε πολλές περιπτώσεις είναι άδικα. Δεν άκουσα όμως κανέναν συνδικαλιστή, κανέναν παράγοντα να μάχεται για να μην αγγίξουν τα μέτρα τις ασθενείς ομάδες μόνο. Αποφασίσαμε να είμαστε απλά «εναντίον». Παράδειγμα: Να μην αγγίξουν τα μέτρα τον πολύτεκνο που δεν έχει να στείλει τα παιδιά του στο σχολείο, αλλά όχι και τον πολύτεκνο που τα μαντρώνει στο μίνι βαν και οργώνουν ευτυχισμένοι τα βουνά. Τα κάναμε όλα ένα και εμείς και ο μηχανισμός τους που δεν μπορεί να βρει ποιοι είναι ποιοι και τι κατέχουν. Ποιος λαός να αποφασίσει λοιπόν;

Δεν φέρομαι κατά της δημοκρατίας μ` αυτό που λέω, αλλά κάνω λάθος ότι δεν είναι η πρώτη φορά που εφαρμόζονται σκληρά μέτρα -ίσως ναι είναι η πρώτη φορά που εφαρμόζονται τόσο σκληρά μέτρα- σε εποχές δημοκρατίας; Ο Γιώργος Παπανδρέου είπε το βράδυ της Παρασκευής μεταξύ άλλων, πως σε ό,τι καινοτόμο προσπάθησε -παιδεία, διαφθορά, αποποινικοποίηση χρήσης ναρκωτικών, κα-, έπεφτε πάνω σε τοίχο. Ο τοίχος ήταν μόνο η αντιπολίτευση; Δεν ήμασταν κι εμείς; Εγώ η ίδια δεν έκραζα την αποποινικοποίηση; Έχει άλλος πρωθυπουργός υποστεί τέτοια χλεύη από τους πολίτες της χώρας του, όσο ο δικός μας; Τη μία είναι τα ελληνικά του, την άλλη είναι η νοημοσύνη του, την παράλλη είναι το κανό, το τζόκινγκ, η διατροφή. Και με τον προηγούμενο τα ίδια δεν κάναμε; Πότε στηρίξαμε τις επιλογές μας;  Ποια ήταν η τελευταία φορά που είπαμε πως θα φροντίσουμε ώστε οι μεσάζοντες ανάμεσα σ` εμάς και εκείνους -σωματεία, συνδικαλιστικοί φορείς-, πρέπει να είναι τέτοιοι που να μπορούν να μεταφέρουν τη φωνή μας, τις ιδέες μας χωρίς τις προσωπικές τους επιδιώξεις; Πότε τους ελέγξαμε;

Η κυρία Μπακογιάννη είπε χθες στο ίδιο κεντρικό δελτίο, πως ο χρόνος  για να δώσει η Ελλάδα μια σοβαρή απάντηση στην Ευρώπη τελειώνει το βράδυ της Κυριακής. Σήμερα δηλαδή. Θα τα βρουν άραγε; Κι αν τα βρουν θα δουλέψει αυτό; Και ποιος θα είναι από πάνω; Και ποιος έχει περισσότερο δίκιο; Νιώθω σαν όλες αυτές τις μέρες να στήνουμε δυο ίδια αυτοκίνητα με οδηγό κλώνο. Είτε υπάρξει συναίνεση αύριο, είτε πάμε σε εκλογές αύριο, ξέρει κανείς να πει μεθαύριο τι θα γίνει; Μόνο εγώ λυπάμαι που σήμερα μπορώ να δω τον μακρινό ορίζοντα της Ελλάδας στη δραχμή -μαύρο, σκοτεινό, άθλιο- αλλά αδυνατώ να δω το εγγύς μέλλον; Είναι κανονικό αυτό; Αυτή είναι η σωστή σειρά των πραγμάτων;

Δεν θέλω να φύγω από τη χώρα μου. Ούτε να σκέφτομαι ότι στο τέλος οι άνθρωποί μου που θα μείνουν εδώ, θα 'ναι η γιαγιά μου για να ανάβει το καντήλι στα κόκαλα του παππού μου και οι γονείς μου για να περιμένουν να την θάψουν. Δεν είναι η σκέψη που με πηγαίνει παρακάτω. Με καρφώνει στο παρόν μου άσχημα και δεν το θέλω άλλο.

Υγ: Συγνώμη γιαγιά, το ξέρω πως είσαι πολύ νέα ακόμη.
 