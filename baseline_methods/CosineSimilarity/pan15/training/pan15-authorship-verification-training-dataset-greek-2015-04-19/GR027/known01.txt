Ο κ. Φίλιππος Πετσάλνικος από Πρόεδρος της Βουλής -σχεδόν αδιάφορος χωρίς απαραίτητα την κακή έννοια- κατάφερε μέσα σε λίγες ώρες να γίνει αντιπαθής ως η «προέκταση» του απερχόμενου πρωθυπουργού Γιώργου Παπανδρέου. Ξαφνικά ακούγονται γι` αυτόν χαρακτηρισμοί όπως «λίγος», ενώ του χρεώνεται και το 1/3 της φαεινής ιδέας περί δημοψηφίσματος. Από το κουδουνάκι της λήξης χρόνου ή της επαναφοράς στην τάξη ως την ηγεσία του τόπου σε τέτοιες ώρες, υπάρχει μια απόκλιση και δεν το λέω για να υποστηρίξω πως είναι λίγος αλλά για να διαπιστώσω πόσο πρέπει να άλλαξε η ζωή του τις τελευταίες ώρες.  Άλλωστε το είπαν και συνάδελφοί μου πως όταν τον ρώτησαν αν ισχύει η υποψηφιότητά του, εκείνος απάντησε: «Εγώ είμαι πρόεδρος της Βουλής, παιδιά», με ύφος «Θου κύριε». Δεν ξέρω αν ισχύει, παραδέχομαι ωστόσο, πως σε πολλές περιπτώσεις η ποιότητα της δουλειάς ημών των δημοσιογράφων, δικαιολογεί πολλά από τα  κακά λογάκια εις βάρος μας και δεν αναφέρομαι τόσο στους ρεπόρτερς που ξημεροβραδιάζονται πέριξ του Συντάγματος, όσο στους δημοσιογράφους-σχολιαστές.

Την αλήθεια για το τι στο καλό γίνεται, δεν πρόκειται να τη μάθουμε, όπως δεν πρόκειται να μάθουμε καμία αλήθεια που να σχετίζεται με την πολιτική, όσο υπάρχουν εξαρτήσεις. Μίλησε ή δεν μίλησε ο κ. Λουκάς Παπαδήμος με τον πρωθυπουργό; Έβαλε ή δεν έβαλε φρένο στην υποψηφιότητα Παπαδήμου ο κ. Βενιζέλος; Πήρε ή δεν πήρε το αεροπλάνο για Αθήνα ο Παπαδήμος για χάρη μας ή για δικές του δουλειές; Έφυγε το μεσημέρι της Τετάρτης απηυδισμένος (το άκουσα σε εκπομπή σοβαρού ραδιοφωνικού σταθμού) ή έτσι κι αλλιώς θα γύριζε στις υποχρεώσεις του; Εικάζω πως όσο περισσότερο έχει παρακολουθήσει κανείς την παραφιλολογία που προκύπτει από την πολιτική επικαιρότητα των τελευταίων μηνών, τόσο πιο εύκολα μπορεί να βρει τις σωστές απαντήσεις χωρίς να έχει παρακολουθήσει και πολύ τα τελευταία 24ωρα. Από ένα σημείο και μετά είναι όλα απελπιστικά προβλέψιμα. Οι δημοσιογράφοι για παράδειγμα ωρύονταν πως κάποια μεγάλη καταστροφή συνέβη στο προεδρικό, όταν είδαν τον «φουρτουνιασμένο» Γιώργο Καρατζαφέρη να εξέρχεται. Η αλήθεια τελικά ήταν πως δεν τον άφησαν να μπει μέσα -ή ανάμεσα- στους τρεις (Παπούλια- Παπανδρέου- Σαμαρά) και τα πήρε Το στόλισε και ο ίδιος με μια δήλωση εμπρηστική, εντός της οποίας δεν υπήρξε λέξη για το γεγονός ότι δεν τον άφησαν να συμμετάσχει στη συζήτηση και το θεματάκι «κάτι ακόμη δεν πάει καλά» στήθηκε. Λες και αν ήταν κάτι ουσιαστικό θα άφηναν να διαρρεύσει από show του Καρατζαφέρη. Δεν φτάσαμε ακόμη εκεί ευτυχώς.

Σοβαρότης μηδέν ακόμη και τώρα. Μικροκομματικά συμφέροντα, πολιτικά κόστη, εξαρτήσεις. Η Ευρώπη περιμένει (;), ο κόσμος μας παρατηρεί σαν να είμαστε ντοκιμαντέρ και οι ιθύνοντες δεν λένε να καταλάβουν πως πρέπει να κάνουν στην άκρη να περάσουν οι επόμενοι που δεν είναι ανάγκη να είναι πολιτικοί.  Άκουσα κάποιον να λέει πως είναι θλιβερό το γεγονός ότι έψαχναν ονόματα και δεν έβρισκαν κόσμο, δεν έβρισκαν τα κατάλληλα ονόματα. Πώς να τα βρουν; Τόσα χρόνια φρόντιζαν καλά ώστε να «θάβουν» ανθρώπους με ικανότητες. Όποιος αντιλαμβανόταν ότι μπορεί να κάνει ένα βήμα παραπάνω και είχε τη δυνατότητα, αναζητούσε την τύχη του έξω από`δω. Για να έχεις σοβαρό λόγο στο μέλλον της χώρας, έπρεπε να είσαι «της οικογενείας», μέρος συντεχνίας, τζάκι και  τα τζάκια ως γνωστόν χρειάζονται κούτσουρα.
 