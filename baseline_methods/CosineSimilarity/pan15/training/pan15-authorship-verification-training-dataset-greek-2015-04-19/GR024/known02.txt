Καταδικασμένος να επιτύχει; Κα-τα-δι-κα-σμέ-νος. Είναι τόσο το μπούχτισμα και η δίψα των πολιτών, τόση η ξηρασία της πολιτικής μας γης, αλλά και τόση η αβάντα που ασκούν πολιτικοί, στην μικροψυχία, στην αγωνία και στη «δυσκοιλιότητά» τους. Αυτό είναι το πλέον ειρωνικό της ιστορίας. Από την Κωνσταντοπούλου στον Βενιζέλο. Γι αυτό και η λέξη «καταδικασμένος». Πού ν΄ ακούσει τώρα πια ενδοιασμούς, πού να δεχτεί παρατηρήσεις ανθρώπων που τον νοιάζονται; Τόσα χέρια απλωμένα σαν σε star! Δεν λογαριάζεται έως και ανωμαλία να αναζητήσει άλλα; Κάθε λεπτό σπάει το τηλέφωνό μου «πες του ότι με έβγαλε από τη δύσκολη θέση ποιόν να ψηφίσω».
Γύρισα από τη συνέντευξη τύπου, που οργάνωσε ο Σταύρος Θεοδωράκης, με αρκετές απορίες και με ένα τραμπάλισμα αισθημάτων, γιατί δεν ρώτησα αυτά που θα είχα ρωτήσει, σε οποιονδήποτε άλλον, που θα παρουσιάζονταν σε ένα τρίωρο one man show. Ίσως είμαι και εγώ ανάμεσα σ΄ αυτούς που νιώθουν την πολιτική παγωνιά στο πετσί τους και που αλλάζουν τα μέτρα ανοχής (και ενοχής εν προκειμένου), ώστε να δώσουν ευκαιρία στο νέο να ανθίσει, να βρει βηματισμό, να δείξει. Άλλωστε στο «ο κανένας» των δημοσκοπήσεων αυτόματα θεώρησα ότι πολλά δικά του χαρακτηριστικά ήταν τα ζητούμενά μας.
Γύρισα από τη συνέντευξη τύπου του Σταύρου Θεοδωράκη. Ήθελα να έβλεπα δίπλα του μια ομάδα έτοιμη για τη μάχη του Ευρωκοινοβουλίου, όπως άλλωστε είχε προαναγγείλει, πολλώ δε μάλλον που ο ίδιος δεν προτίθεται να τους ακολουθήσει στην Ευρώπη. Γνώστης της έννοιας ομάδα. Σύστησε τελικά μερικούς ως «φίλους», ως συμπαραστάτες, ή κάτι τέτοιο. Σιγά μην είναι μόνο 30 οι φίλοι του Θεοδωράκη! «Θα παρουσιάσω την ομάδα μου όταν θα την παρουσιάσουν και οι άλλοι». Χαρτοπαιχτική αντίληψη. Μπορώ να υποψιαστώ διάφορα. Σε ανθρωποφάγα χρόνια, όσο πιο αργά ρίξεις ονόματα τόσο το κέρδος. Μια άστοχη κουβέντα ενός, μια ιστορία που θα ανακαλύψει ο τύπος, στα χρονοντούλαπα του βίου του άλλου. Αλλά αν δεν βγεις μπροστά από το σύστημα τώρα, πώς θα βγεις αργότερα; Αν συγχρονίζεις με το «καλημέρα» σου, τα πόδια σου με τα δικά τους, πώς θα κατορθώσεις δικό σου σταθερό βηματισμό; Δεν θέλω να μου περιγράψεις, να μου δείξεις. Ας πιαστώ τουλάχιστον προς στιγμήν από το λαϊκά σοφό «δείξε μου τους φίλους σου να σου πω ποιος είσαι». Άξιοι! Χωρίς κομματικές αγκυλώσεις και αρκετοί διαχρονικά ανοιχτόμυαλοι.  
Γύρισα από τη συνέντευξη τύπου του Σταύρου Θεοδωράκη με πολλά ευήκοα μηνύματα. Τι να τα αναφέρω; Με τα περισσότερα που λέει ο Σ.Θ συμφωνεί η πλειονότητα καθώς εμπίπτουν στην «κοινή λογική». Αλλά θα σταθώ και σε έναν λαϊκισμό που μου τρύπησε το τύμπανο. Να δύνανται, λέει, να πολιτεύονται οι νέοι από τα 18. Μα οι άνθρωποι μονότονα επιχειρηματολογούν «επιτέλους κάποιος που δούλεψε στη ζωή του», υπερθεματίζοντας τη μελλοντική τους ψήφου στο άτομό του. Δεν είναι έως και επιπόλαιο να χαϊδεύεις αυτιά παιδιών, ελληνικής ανατροφής-νοοτροπίας, που ευνοεί τα «κουκούλια» και που οι γονείς αναλαμβάνουν (εκτός ελαχίστων εξαιρέσεων) τα έξοδα της φοιτητικής ζωής τους; Τόσα ζητήματα ορθάνοιχτα αιμορραγούν και αφορούν τους νέους αυτής της χώρας, ο Σταύρος Θεοδωράκης ξεπόνεσε το δικαίωμα εκλογής στα 18; Ίδιας σημασίας το ψηφίζω με το αναλαμβάνω το μέλλον σου στα χέρια μου χωρίς να έχω προηγουμένως εργαστεί; Από το εγκληματικά δημαγωγικό «Μαζί θα κυβερνήσουμε», από το αυτοαναιρούμενο «Έξω οι νταβατζήδες» και το παραπλανητικό «Λεφτά υπάρχουν», μη παραδοθώ δήθεν αθώα σε ένα «Μαζί θα πολιτεύεσαι στα 18». Μην αρχίσουμε με το να κλείνουμε το μάτι στο target group μας. Αγάντα Σταύρο!
Γύρισα από τη συνέντευξη τύπου του Σταύρου Θεοδωράκη με ένα σωρό πρόχειρες σημειώσεις στο σημειωματάριό μου. Από το "κρατιέται σαν 20αρης μέχρι το επιτέλους υγιής χρηματοδότηση κόμματος". Πριν αρχίσω να τις γράφω έκανα μια βολτίτσα στο facebook. Έπεσα πάνω στα λόγια του Ευάγγελου Βενιζέλου «Καλή επιτυχία στις εκπομπές που θέλουν να μετασχηματιστούν σε κόμματα». Κούνησα το κεφάλι μελαγχολικά. Συλλυπητήρια σε βουλιμικούς εξουσίας που δεν μπορούν να δουν μισό μέτρο πέρα από την πάρτη τους! Και που δεν έχουν ακόμα αντιληφθεί τον γκρεμό μπροστά στα πόδια τους, τον οποίον μάλιστα έσκαψε με επίμονη εργασία, εν πολλοίς, και το κόμμα τους.
Ο Σταύρος Θεοδωράκης μοιάζει να έχει καταδικαστεί σε ανεξέλεγκτη επιτυχία. Σιγά μην κοντοσταθεί στις δικές μου παρατηρήσεις. Τόσοι άστεγοι ψηφοφόροι! Τόσοι μικρόνοες αγκυλωμένοι σε στερεότυπα πολιτικοί! Τόσα «υποκατάστατα» κομμάτων που έλαβαν ψήφους ενώ δεν θα υπήρχαν καν.
Ο Σταύρος Θεοδωράκης εκτίει την ποινή της απότομης αύξησης του ύψους του. Αυτοαποκαλέστηκε «ηγέτης». Και να φανταστείς είναι ακόμα στην ανάπτυξη. Τρέμω μην τον πάρουμε στο λαιμό μας. Απελπιστικά διαθέσιμοι ψηφοφόροι εναγωνίως εναποθέτουν ελπίδα. Μη τους την κάψεις Σταύρο.   