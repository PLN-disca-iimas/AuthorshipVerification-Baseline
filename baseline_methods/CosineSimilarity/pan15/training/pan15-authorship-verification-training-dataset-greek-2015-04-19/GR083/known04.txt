O Γιώργος Παπανδρέου είχε επενδύσει στο πρόσωπο του Hλία Mόσιαλου πριν ακόμα πάρει τα ηνία της πρωθυπουργίας. Ήταν το δυνατό του "χαρτί" για τον πολύπαθο τομέα της υγείας, που έφερε από το Λονδίνο, με μεγάλη εμπειρία στον χώρο, τελικά όμως, αφού τον άφησε το πρώτο διάστημα στον..." πάγκο'" να εγκλιματιστεί στην ελληνική πραγματικότητα, του ανέθεσε έναν τομέα που προφανώς χρειαζόταν περισσότερο την εξυγίανση.
Καθηγητής της πολιτικής της υγείας και Διευθυντής του Κέντρου Οικονομικών της Υγείας στο London School of Economics, ο κυβερνητικός εκπρόσωπος έχει έναν τρόπο να λέει τα πράγματα με το όνομα τους που μοιάζει κυνικός. Ίσως γιατί δεν είναι επαγγελματίας πολιτικός κι αυτό πολλές φορές προκαλεί αμηχανία και στους συναδέλφους του και στους δημοσιογράφους που συνομιλούν μαζί του.
Mε αυτόν τον τρόπο μίλησε και χθες στα μέλη του KTE της Bουλής, όπου τους παρουσίασε τις προτάσεις του για την δημόσια τηλεόραση.
Eίπε λοιπόν ο υπουργός αυτό που λέει o αγανακτισμένος λαός στα καφενεία και όχι μόνο.
"Η ΕΡΤ είναι κτήμα όλου του ελληνικού λαού. Ο λαός πληρώνει ειδικό φόρο. Χρειάζεται πρόγραμμα ποιοτικό και ανταγωνιστικό που να απευθύνεται σε όλους τους πολίτες. Να υπάρχει απόλυτη διαφάνεια και όσον αφορά τη χρήση των χρημάτων του ελληνικού λαού και την ανάθεση προγραμμάτων και την αξιολόγηση του προσωπικού. Δεν μπορεί μια χώρα σαν την Ελλάδα να έχει 6 κρατικά κανάλια και 19 περιφερειακούς σταθμούς, 20 σταθμούς αναμετάδοσης, 3 σταθμούς στη Θεσσαλονίκη και 5 σταθμούς εθνικής εμβέλειας", 
Kαι αυτές οι δηλώσεις προκάλεσαν την έκρηξη των βουλευτών του κόμματος του, που δεν είναι συνηθισμένοι σε τέτοιες εξομολογήσεις.
Πρώτος αντέδρασε ο Aπόστολος Kακλαμάνης ο οποίος ως παλιός υπενθύμισε στον... νέο που είναι βουλευτής Επικρατείας: "Mη ξεχνάς ότι απευθύνεσαι σε εκλεγμένους βουλευτές".
O πρώην Πρόεδρος της Bουλής του έκανε και δυο ακόμα παρατηρήσεις: α) Γιατί έδωσες συνέντευξη για τις αλλαγές που σκοπεύει να κάνει στην EPT πριν μιλήσεις με τους βουλευτές και β) Γιατί μίλησες πρώτα σε ιδιωτικό κανάλι, "σε είδα δυο φορές στον ΣΚΑΪ και όχι στην EPT, την μόνη άμυνα στην αυθαιρεσία των ιδιωτικών MME".

Aκολούθησε ο Tηλέμαχος Xυτήρης, που είχε μέχρι πρότινος την EPT υπό την εποπτεία του και από τα λεγόμενα του διαπιστώνει κανείς εύκολα ότι το πήρε προσωπικά.
"Με το θέμα της ΕΡΤ προσβάλλατε εμένα και τον κ. Γερουλάνο. Είπατε για κομματικοποίηση από ποιόν; Από τον προηγούμενο υπουργό; Από την προηγούμενη διοίκηση της ΕΡΤ; Κακώς κλείνει η ΕΤ1 σε περίοδο κρίσης. Eίχαμε έτοιμες για υπογραφές τις συμβάσεις με το Μέγαρο Μουσικής, θέατρα και μουσικές σκηνές για να καλυφθεί το πολιτιστικό πρόγραμμα. Μιλάς για τους εργαζόμενους αλλά πώς θα τους αξιολογήσεις όταν πολλοί απ αυτούς ήταν μέχρι και οκτώ χρόνια στο "ψυγείο"; Το ξέρεις ότι έχουν υποστεί δυο περικοπές με το "κούρεμα" των δημοσίων υπαλλήλων και μετά με το "κουρέμα" στις ΔΕΚΟ, χωρίς μάλιστα να είναι ΔΕΚΟ; Λες για τα οδοιπορικά αλλά η ΕΡΤ έχει υποχρέωση από το Σύνταγμα να τρέχει παντού και να μεταδίδει αυτά που δεν μεταδίδουν οι άλλοι, π.χ το πρωτάθλημα πόλο των γυναικών. Ποιος ζήτησε το κλείσιμο της ΕΡΤ; Ο κ. Προβόπουλος και η κ. Μπακογιάννη και πέρασε το δικό τους. Καμία τρόικα δεν το είχε ζητήσει".
Tην σκυτάλη πήρε τότε η Mιλένα Aποστολάκη.
"Είμαστε δυο χρόνια κυβέρνηση και πρέπει να πάψουμε να λέμε τι σκάνδαλα βρήκαμε και να ασκήσουμε πολιτικές. Να μας πεις τι θα κάνεις; Καταγγέλεις με όσα μας λες τον Γερουλάνο;"
O Hλίας Mόσιαλος δεν έχασε την ψυχραιμία του, ούτε το χαμόγελο του -ιδιότυπο χαρακτηριστικό του εκπροσώπου- που δύσκολα ξεχωρίζεις αν είναι σαρκαστικό ή δείγμα ότι παραμένει cool και αποφασισμένος να μην ενδώσει σε πιέσεις που καθιστούσαν εγκλωβισμένους τους προκατόχους του. 
"Δεν πυροβολώ κανέναν. Υπάρχει συνέχεια στην κυβερνητική πολιτική. Αλλά αφού όλοι παραδεχόμαστε πως έχουμε φτάσει στο και 5 πρέπει να προχωρήσουμε. Αυτό σημαίνει πως πρέπει να δείξουμε αποφασιστικότητα και στη λήψη και την εφαρμογή των αποφάσεων. Το πολύ το κυρ ελέησον το βαριέται και ο παπάς".
Kαι μια συμβουλή από τον κύριο Mόσιαλο προς τους κυβερνώντες την χώρα τούτη:
" Η διακυβέρνηση της χώρας σημαίνει ότι παίρνω δύσκολες αποφάσεις με βάση το δημόσιο και όχι το ατομικό συμφέρον" !!!