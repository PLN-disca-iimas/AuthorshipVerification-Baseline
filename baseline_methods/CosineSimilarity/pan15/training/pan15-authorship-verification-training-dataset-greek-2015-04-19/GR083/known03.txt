Τον συναντώ στον διάδρομο έξω από τα γραφεία των δημοσιογράφων. Ετοιμάζεται να κάνει το πρώτο του μπρίφινγκ και δείχνει αμήχανος. Παρατηρώ ωστόσο πως δεν έχει τίποτα το επιτηδευμένο στο ύφος του, δεν  έχει βάλει υπουργικό κοστούμι. Φορά μπεζ παντελόνι, μπλε σακάκι και μια ουδέτερη γραβάτα.
Μπαίνει στην μεγάλη αίθουσα δίπλα από το πρωθυπουργικό γραφείο όπου τον περιμένουν οι κυβερνητικοί συντάκτες. Δεν τον ακολουθούν φρουροί και παρατρεχάμενοι, παρά μόνο μια συνεργάτιδα του που κρατά ένα κασετοφωνάκι. Δεν έχει κάμερες, αλλά οι τηλεοπτικοί συντάκτες δεν διαμαρτύρονται. Συναδελφική αλληλεγγύη θα λεγε κανείς. "Αν χρειαστεί κάποια φορά, θα δούμε", λέει  την στιγμή που ένας υπάλληλος του δείχνει στο βάθος τα μικρόφωνα και το αναλόγιο, όπου οι πολιτικοί εκφωνούν τους λόγους τους, πάνω σε ένα μικρό βάθρο. Δεν τα πλησιάζει στέκεται στην μέση ενός κύκλου έτοιμος να απαντήσει από εκεί στα ερωτήματα. Ζητά μόνο να του λένε τα ονόματα και το μέσο που εκπροσωπούν για να γνωρίσει και όσους δεν ξέρει.  
Προσέχω απ'  τη αρχή πως δεν κρατά σημειώσεις. Καλό σημάδι, σκέφτομαι δεν θα χει "προκάτ" απαντήσεις. Μπορεί να βγάλει και ειδήσεις.
Συνήθως οι κυβερνητικοί εκπρόσωποι διαβάζουν έναν βαρετό μονόλογο, ο Παντελής Καψής το αποφεύγει. Μπαίνει κατευθείαν στο θέμα . "Είμαι έτοιμος να ακούσω ερωτήσεις σας".   
"Εδώ κρίνεται η επιβίωση της χώρας. Είμαστε μια πολεμική κυβέρνηση", εξηγεί με αφορμή το πρώτο ερώτημα περί του χρόνου ζωής διάρκειας αυτής της κυβέρνησης. "Ο βίος της κυβέρνησης προσδιορίζεται από το έργο της. Το έργο προσδιορίζει τον βίο της", συμπληρώνει, όταν οι συνάδελφοι ζητούν εξηγήσεις.
"Για πόσο χρόνο;", ρωτά κάποιος άλλος. "Για όσο χρειαστεί δεν υπάρχει άλλη δυνατότητα", απαντά ο Καψής και υπενθυμίζει τα λόγια του Σαμαρά πως δεν είμαστε αγκαλιά με το ημερολόγιο. 
Στην συνέχεια  ερωτάται για το αν αυτή η κυβέρνηση μπορεί να προχωρήσει σε ανασχηματισμό. Μια αγαπημένη δημοσιογραφική ερώτηση που συνήθως ξεκινά με το που ορκίζεται μια νέα κυβέρνηση και δεν σταματά μέχρι τελικά να γίνει το "πολυπόθητο" αίτημα πραγματικότητα.
"Ό,τι χρειαστεί θα γίνει" απαντά ο κ. Καψής στέλνοντας το μήνυμα ότι ο πρωθυπουργός δεν προτίθεται να τεθεί υπό κηδεμονία και πως αν χρειαστεί ναι θα κάνει και αλλαγές προσώπων, χωρίς να ρωτήσει κανέναν. 
Άλλωστε το λέει το Σύνταγμα αυτός είναι πρωθυπουργός κι έχει την εμπιστοσύνη των τριών κομμάτων της βουλής.
Αυτή είναι προφανώς και η απάντηση σε όσους επιμένουν να μιλούν για μια κυβέρνηση με μοναδική αποστολή την διαπραγμάτευση. Την αντιστροφή αυτού του κλίματος επιχείρησε να κάνει ο νέος κυβερνητικός εκπρόσωπος. Άλλωστε πριν ακόμα αναλάβει καθήκοντα εκπροσώπου του είχε κάνει γνωστή την θέση του σε άρθρο του, από το οποίο σας μεταφέρω ένα ενδεικτικό απόσπασμα:  "Ο νέος πρωθυπουργός δεν πρέπει να περιοριστεί στον ρόλο του διαπραγματευτή αλλά να βγει ο ίδιος μπροστά και να απευθυνθεί στους πολίτες. Ίσως τότε πράγματι η κυβέρνησή του να αποτελέσει γέφυρα. Όχι απλώς ανάμεσα σε δύο «πολιτικές» κυβερνήσεις αλλά ανάμεσα σε δύο διαφορετικούς πολιτικούς πολιτισμούς"!
 
Λίγες ώρες αργότερα ο έτερος υπουργός Επικρατείας Γιώργος Σταυρόπουλος υποδεχόταν τους κοινοβουλευτικούς συντάκτες για καφέ και κέικ στο εστιατόριο της Βουλής. Μια συνάντηση γνωριμίας όπως την αποκάλεσε ο ίδιος που ωστόσο εκείνος είχε έρθει με σημειώσεις και έτοιμες απαντήσεις τόσο για το νομοθετικό έργο της κυβέρνησης όσο και για πρωτοβουλίες που αναλαμβάνει.  Γιατί η κυβέρνηση δεν έχει αντικείμενο μόνο τα οικονομικά αλλά όλα τα θέματα", όπως είπε ενώ δεν απέκλεισε και την λήψη νέων μέτρων αν το δημόσιο συμφέρον το επιβάλλει. Ο στενός συνεργάτης του κ. Παπαδήμου ήταν δε πολύ ξεκάθαρος όταν ρωτήθηκε για την ημερομηνία  διεξαγωγή των εκλογών. "Η κυβέρνηση έχει πάρει ψήφο εμπιστοσύνης και μπορεί να κυβερνήσει όσο διαθέτει αυτή την ψήφο εμπιστοσύνης", όταν μάλιστα τα ερωτήματα έγιναν πιο πιεστικά προχώρησε ένα βήμα παραπάνω λέγοντας πως  "Πουθενά στις προγραμματικές δεν υπάρχει ημερομηνία εκλογών ούτε ο πρωθυπουργός έχει μιλήσει ποτέ για συγκεκριμένη ημερομηνία".