«Δεν έπρεπε να την πετάξω, βλακεία έκανα» μού λέει το φιλαράκι μου ας τον πούμε Φαέθωνα, προχθές που πήγα να τον δω. Ήταν από τα λίγα μεσημέρια που τελείωσα νωρίς τη δουλειά μου στο σταθμό και είπα να περάσω για ένα μεσημεριανο-απογευματιάτικο 'γεια χαρά'. Πλησιάζοντάς τον του είπα: «Τώρα θα μιλήσουμε για γκόμενες» .
Σκάει ένα πονηρό μειδίαμα, κοιτάζει στο πάτωμα, με κοιτά φευγαλέα και κάπως ντροπαλά, ενοχικά και μου λέει: «Και τι ξέρω εγώ από γκόμενες;». «Πολλά , του απαντώ και περιμένω κοιτώντας τον επίμονα για τη συνέχεια.
Ο Φαέθων είναι κοντά στα 65. Η εμφάνιση του μαρτυρά ότι έχει κάνει τη ζωή του, το βλέμμα του είναι κοφτερό και παράλληλα ζεστό, ακτινογραφεί τον όποιο γνωρίσει στο άψε σβήσε σχετικά με το ποιόν του και βεβαίως ως νυχτοπερπατημένος γουστάρει τις γυναίκες. Από καιρό σε καιρό λέει ιστορίες για τις περιπέτειές του όταν έρχεται η κουβέντα, αλλά αυτή τη φορά δεν ήρθε, την έφερα με το ζόρι. Όσο καθυστερεί, τον κοιτώ και τον ρωτώ: «Τι έγινε το κόψαμε το σπορ;»
	
	«Είσαι τρελή;», μου απάντα γελώντας, παίρνει μια βαθιά ανάσα και μου λέει: «προχθές καθάρισα την αποθήκη. Βρήκα μια γραφομηχανή. Μου κόπηκαν τα πόδια μόλις την είδα. Ήμουνα εγώ στα 45 και εκείνη στα 37. Έμενε στον πρώτο όροφο σε μια πολυκατοικία με 3 ορόφους. Όταν πήγαινα να τη συναντήσω, για να μην αρχίσει κανείς τις ερωτήσεις 'ποιος είσαι και πού πας' κρατούσα τη γραφομηχανή για να έχω μια γρήγορη δικαιολογία. Μια μέρα εκεί που καθόμαστε χτυπά το κουδούνι. 'Ποιον περιμένεις;' τη ρωτώ. 'Κανένα', μου απαντά'. Σκέφτηκα να πηδήξω από το μπαλκόνι αλλά από κάτω ήταν μια φουντωτή μανταρινιά και γύρω - γύρω είχαν τοποθετήσει ντενεκέδες από τυρί που τους είχαν φυτέψει γαρδένιες. Όπου και να έπεφτα θα με έπαιρναν είδηση, δεν μπορούσαν να ξεφύγω. Το κουδούνι χτυπούσε επίμονα, να σκαρφαλώσω από μπαλκόνι σε μπαλκόνι πάλι δε γινόταν. Έμεινα, λοιπόν και περίμενα μέχρι να σταματήσει το κουδούνισμα και το μυαλό μου έκανε σβούρες. Πέρασε η μέχρι τότε ζωή μου μπρος από τα μάτια μου σαν ταινία. Λες να μας παρακολουθεί η γυναίκα μου και της 'έστριψε'; Και αν η γκόμενα μου έχει πει ψέματα και έχει σχέσεις με άλλον και ήρθε να μας πιάσει στα πράσα; Και πώς θα αντιδρούσε; Από την πλευρά μου φρόντιζα πάντα οι γυναίκες που είχα να μην έχουν νταραβέρια με άλλους. Δεν θέλω να δημιουργώ θέματα. Για αυτό σου λέω δεν έπρεπε να την πετάξω εκείνη τη γραφομηχανή, ήταν ντοκουμέντο της ζωής μου».
O Φαέθων είχε ρέντα. Και τι δε μου είπε. «Έχω φύγει τάχα μου για ψάρεμα, έχω πάρει το αεροπλάνο, έχω πάει Αθήνα, περνώ φίνα και επιστρέφοντας έχω κανονίσει να πάω σπίτι με κάτι ψαρούκλες να!».
Ο Φαέθων έχει γυναίκα, παιδιά, εγγόνια, είναι επιτυχημένος οικονομικά, κοινωνικά και, όπως και ο ίδιος ισχυρίζεται, νοιώθει όμορφα γιατί δεν έχει ξεχάσει ούτε να φλερτάρει, ούτε να κάνει σεξ. «Αυτό βρε με κρατάει ζωντανό. Ποτέ στη ζωή μου δε θυμάμαι να έχω περάσει όμορφα και να μην έχω και την ανάλογη κατάληξη. Χωρίς viagra και χωρίς υπερβολές. Και ένα τσιγάρο μέσα στο αυτοκίνητο με δυο κουβέντες έχει την αξία του. Πάντα είχα όχι μια, αλλά δυο και τρεις και τέσσερις γυναίκες μαζί. Και το κόβω όταν αρχίσει να γίνεται από την πλευρά τους σοβαρό ή μια θέλει να βγάλει τα μάτια της άλληςΤελειώνει η κατάσταση επί τόπου. Ούτε πληρώνω τις πιτσιρίκες που έρχονται μαζί μου, ούτε τους επιτρέπω να μπουν στην οικογένειά μου, ούτε τις αφήνω να παραμυθιάζονται και να κάνουν σχέδια για το μέλλον. Περνούν μαζί μου καλά, γιατί είμαι ο εαυτός μου. Βλέπω κάτι 30αρηδες που ξεροσταλιάζουν πάνω από ένα κινητό περιμένοντας μήνυμα και γελάω. Βρε γουστάρει; Έχει καλώς, αν δεν γουστάρει στον αγύριστο. Σιγά μην παρακαλέσω την καθεμιά για να πιούμε ένα ποτό ή να πάμε στα μπουζούκια. Περνώ και μόνος μου καλά. Αν μάθουν οι νέοι άντρες να περνούν και μόνοι τους καλά, τότε οι γυναίκες θα τους υπολογίσουν περισσότερο».
Δεν έχω δώσει απαντήσεις αν έτσι γεννιέσαι ή έτσι γίνεσαι. Αν δηλαδή υπάρχουν μονογαμικοί ή πολυγαμικοί άνδρες και γυναίκες. Και πού τελικά είναι το όριο; Και πού είναι και η απόλαυση; Στην ολοκλήρωση ή στο φλερτ; Όπως δεν έχω δώσει απαντήσεις στο πότε μια σχέση έχει αξία; Όταν ερωτεύεσαι, καψουρεύεσαι και ενδεχομένως χάνεις και τον έλεγχο ή όταν όλα είναι under control;
Με τούτα και με τ` άλλα έβλεπα νέα ζευγάρια να κάθονται στο καφέ. Με ένα κινητό στο χέρι. Άλλος έπαιζε, άλλος έστελνε μηνύματα. Κουβέντα καμιά. Άγγιγμα, κανένα. Βλέμμα της σιωπής, ούτε αυτό. Απόσταση τεράστια. «Γιατί φιλαράκι μου αυτό»; ρωτώ τον Φαέθωνα. «Γιατί μπερδευτήκαν οι ρόλοι. Οι γυναίκες γίναν άντρες και οι άνδρες γυναίκες. Θες και άλλα;».
 
 