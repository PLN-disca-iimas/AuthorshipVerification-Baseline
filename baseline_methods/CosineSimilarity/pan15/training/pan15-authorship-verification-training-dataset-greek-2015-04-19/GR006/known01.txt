Είμαστε ό,τι κουβαλά το κεφάλι μας. Ο όγκος των πληροφοριών που έχουμε, τα αναγνώσματά μας, τα ακούσματά μας, οι άνθρωποι που συναναστρεφόμαστε, η αιασθητική μας απέναντι στην ζωή. Ψηφίζουμε ό,τι είμαστε εν τέλει, βάσει του μαυλού που κουβαλάμε. Αποτέλεσμα; Το ξέρετε.
Μα την αλήθεια, τούτη τη φορά δεν με πείραξε, ούτε η προτίμηση του κόσμου στην ΝΔ, ούτε η σταθερότητα στην επιλογή της Χ.Α., ούτε η ασχετοσύνη των ΣΥΡΙΖΑίων, ούτε κάτι άλλο. Με ενόχλησε η πικρή διαπίστωση πως τίποτα δεν πρόκειται να αλλάξει σε τούτη την κοινωνία. Ουσιαστικό εννοώ. Όχι, που να αφορά στο τώρα, αλλά στο αύριο που πάει στα 20 και 30 χρόνια μπροστά, που πιθανόν να μην ζω. Ό, τι ζούμε είναι κατάφωρο αποτέλεσμα της Παιδείας που δεν υπάρχει. Της σχολικής αμεριμνησίας που ξεκινά από το Υπουργείο Παιδείας, που ποτέ, μα ποτέ, δεν μπήκε σοβαρά στον κόπο να σκεφτεί, πώς στην ευχή θα δώσει στα παιδιά της όραμα για το αύριο. Πώς θα δημιουργήσει ελεύθερους, αυθύπαρκτους, αυτόφωτους ανθρώπους που μπορούν να είναι και πολίτες. Πώς θα καλλιεργήσει τον αυτοσεβασμό. Γιατί, αν δεν σέβεσαι τον εαυτό σου, δεν μπορείς να σεβαστείς ούτε την μάνα που σε γέννησε, πόσο μάλλον τον διπλανό σου. Έτσι τα ξέρω εγώ τα πράγματα. Και έτσι τα λέω.
Από το νηπιαγωγείο πρέπει να ξεκινήσει η μεταρρύθμιση. Από τα νέα και σαν σφουγγάρια μυαλά. Το`χα πει και στον κ Τζήμερο: «Προτάσεις ρεαλιστικές και εμπνευσμένες στην Παιδεία θέλω να ακούσω, που θα ξεκινούν από το νηπιαγωγείο. Και να γίνει η πολυπόθητη -για μένα-  αξιολόγηση των εκπαιδευτικών». Ξέρετε τι μου απάντησε; «Για μένα ο καλύτερος τρόπος αξιολόγησης των εκπαιδευτικών είναι να ρωτήσω ένα-ένα τα παιδιά, αν τους αρέσει η δασκάλα που έχουν». Μην γελάτε. Είναι η πιο σωστή απάντηση. Και ας φαίνεται συναισθηματική ή μη ρεαλιστική. Είναι η πιο ακριβής και αποτελεσματική. Μπορεί αλλού η λογική να έχει αποτέλεσμα, αλλά η εκπαίδευση θέλει ψυχούλα, όραμα, θέλει πάθος και λαχτάρα. Οι ψυχές έτσι γίνονται σπουδαίες και μεγαλουργούν. Όταν ο αυτοσεβασμός συμπορεύεται με το υγιές πάθος.
Είπα Τζήμερος... Ναι, δεν ξέρω ποιο λάθος πλήρωσε, αλλά δεν νομίζω να περίμενε κάποιος αυτήν την εξέλιξη. Τα είχα πει και εδώ . Άλλοι είναι οι επικίνδυνοι. Μήπως έφταιξε η συνεργασία με τον Μάνο; Μα η συνεργασία δεν σημαίνει και ταύτιση. Μπορεί να σημαίνει και δημιουργική διαφωνία. Στην Ελλάδα, όμως, παρέα με τα άλλα, ξεχάσαμε και αυτό του Δημόκριτου: «Από ομονοίης τα μεγάλα έργα εστί». Ούτε την ομόνοια γουστάρουμε, ούτε την συνεργασία, ούτε και την ομαδικότητα. Ο καθείς για την πάρτη του και τον εαυτούλη του. Έτσι είμαστε. Και η όποια συνεργασία συχνά μεταφράζεται σε αδυναμία. Μου ήρθε και ένα μήνυμα στο fb. «Τελικά οι ικανοί και οι άξιοι, θα μένουν πάντα εκτός Βουλής». Αυτό και αν είναι απογοητευτικό. Σχεδόν δηλητηριώδες. «Με τι καρδιά να σ`αποχαιρετίσω» έγραφε ο Ξαρχάκος. «Με τι καρδιά να ξαναπροσπαθήσω» θα έλεγα εγώ. Και σε ποιους να απευθυνθώ.
Ελλάδα αλλαγής θα έρθει μόνο αν στρέψει το βλέμμα του κάποιος μάγκας πολιτικός στο νηπιαγωγείο δημιουργώντας προϋποθέσεις που θα δώσουν υγιές αποτέλεσμα σε 20 χρόνια από τώρα. Διαφορετικά, θα προχωράμε - αν δεν οπισθοδρομούμε- με μπαλώματα και φανφαρονισμούς. Η λύση είναι εδώ και την βλέπει μόνο, όποιος βλέπει με την καρδιά του. Τα δηλητήρια τα ήπιαμε, τα συνηθίσαμε, καιρός να επιθυμήσουμε από μέσα μας την αλλαγή. Είναι, όμως, αυτό το ζητούμενο; Γιατί, ο Έλληνας έχει πάθος και όταν θέλει κάτι πολύ, το πετυχαίνει. Πιθανόν, να μην επιθυμεί την δροσιά και αυγή, αλλά τα γνωστά δηλητήρια. Ας μην ξεχνάμε πως υπάρχει και η ανοσία.
 