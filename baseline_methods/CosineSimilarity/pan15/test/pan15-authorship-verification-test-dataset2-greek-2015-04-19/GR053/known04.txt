Ο Κρίτων Αρσένης είναι ένας 35άρης ευρωβουλευτής του ΠΑΣΟΚ, στον οποίο ακόμη και από το ίδιο το κόμμα του καταλογίζουν ότι ο Γιώργος Παπανδρέου τον έβαλε στη λίστα το 2009, χάρη στη μητέρα του που είναι παλαιό στέλεχος του ΠΑΣΟΚ και από τις πρώτες οπαδούς του νεοπαπανδρεϊσμού. Για να το λένε έτσι θα είναι -εξ άλλου όλος ο κόσμος έχει να το λέει για τις επιλογές του Γιώργου. Γιατί όχι και ο εν λόγω νεαρός, ο οποίος σύμφωνα με το βιογραφικό του  έχει θητεία σε περιβαλλοντολογικές δραστηριότητες.
Δεν είναι γνωστός ο απολογισμός της παρουσίας του Αρσένη στο Ευρωκοινοβούλιο μέχρι τώρα. Η πρώτη φορά που έγινε θόρυβος γύρω από αυτή την παρουσία ήταν όταν κατέθεσε ερώτηση με την οποία ζητούσε να εφαρμοστεί η κοινοτική νομοθεσία για να προστατευθούν τα θαλάσσια κήτη κατά τις έρευνες για υδρογονάνθρακες στο Ιόνιο. Δεν θα το παίρναμε είδηση αν με υπερβολική σφοδρότητα και καθόλου τακτ -καθ ότι πρόκειται για βουλευτή του κόμματος του- ο γραμματέας της Κ.Ο του ΠΑΣΟΚ δεν τον καταχέριαζε δημοσίως, λέγοντας ότι δεν κινδυνεύουν τα κοίτη στο Ιόνιο από τις έρευνες, αλλά η χώρα από την ερώτηση του!
Ο αγοραίος κυνισμός αυτής της απάντησης σοκάριζε καθώς το μήνυμά της ήταν «όλα για το πετρέλαια». Ένα μήνυμα που παρέπεμπε στην Ελλάδα της αντιπαροχής και της καταστροφής του φυσικού τοπίου, για την «ανάπτυξη», αλλά και για να κονομήσουν οι εργολάβοι.
Είδαμε λοιπόν έναν ευρωβουλευτή να ζητάει το αυτονόητο, αλλά και το επιβεβλημένο για μια χώρα σαν την Ελλάδα που έχει κάθε λόγο να προστατεύει από οικολογικές καταστροφές τις θάλασσες της και έναν τοπικό βουλευτή να τον αντιμετωπίζει με σκαιό τρόπο. Ο Αρσένης έγινε στόχος στο ίδιο του κόμμα επειδή ζήτησε να εφαρμοστεί η κοινοτική νομοθεσία. Παράξενα πράγματα. Όπως παράξενο είναι να εμφανίζεται ένας πρώην υφυπουργός του Παπανδρέου ως  στέλεχος κορυφής του Βενιζέλου με ειδίκευση μάλιστα στα ενεργειακά θέματα! Πολλά μίντια πάντως τάχθηκαν με το μέρος του - του γραμματέα. Αλλά αυτό είναι άλλη υπόθεση.
Ο Κριτών Αρσένης επανεμφανίστηκε στο προσκήνιο αυτές τις ημέρες με μια νέα ερώτηση. Αυτή καθ' εαυτή έχει αξία διότι αναφέρεται σε ένα θέμα σχεδόν ταμπού για την ελληνική πολιτική σκηνή: με ποιούς μιλάει η τρόικα όταν δεν δίνει εντολές στην κυβέρνηση;
Ο ευρωβουλευτής καταγγέλλει τις σχέσεις της τρόικας με επιχειρηματίες, εταιρείες συμβούλων και δικηγορικά γραφεία στην Ελλάδα. Με άλλα λόγια θέτει θέμα αδιαφάνειας στις κινήσεις του κλιμάκιου των δανειστών και ζητάει ενημέρωση, πάλι κατ' εφαρμογή της κοινοτικής νομοθεσίας. Για να τεκμηριώσει την ερώτηση του καταθέτει διάφορα στοιχεία, υπαινισσόμενος ότι διάφορα συμφέροντα υπαγορεύουν στην τρόικα τις επιλογές τους και αυτή με τη σειρά της επιβάλει στην κυβέρνηση να νομοθετήσει αναλόγως.
Αναφέρει μάλιστα μια εντυπωσιακή φράση ενός εκπροσώπου της τρόικας που φέρεται να λέει ότι κατέληξε σε μια πρόταση κατόπιν επαφών που είχε «με τους πιο σημαντικούς ανθρώπους της Ελλάδας που βρίσκονται εκτός πολιτικής».
Ο Αρσένης ζητεί από την Κομισιόν να δώσει, όπως υποχρεούται από τον Κανονισμό, τη λίστα επαφών της τρόικας με ιδιωτικούς φορείς από τον Μάιο του 2010 έως σήμερα. Ο λόγος είναι προφανής: υπάρχει υπόνοια ότι «επιχειρηματικά συμφέροντα έχουν βρει χρυσή ευκαιρία να προωθήσουν τα συμφέροντα τους σε βάρος του δημοσίου συμφέροντος στη χώρα μας».
Το θέμα πέρασε στο ντούκου και ο ευρωβουλευτής ούτε καν αποδοκιμάσθηκε από κάποιον «σύντροφο του». Αλλά είναι πολύ μεγάλο θέμα. Τι κάνει η τρόικα με τις ελληνικές αρχές, με το δημόσιο και την κυβέρνηση το ξέρουμε- ή έτσι νομίζουμε. Ωστόσο υπάρχει ένα θέμα για το τι κάνει με τους ιδιώτες με τους οποίους, καθ' ομολογία της, έρχεται σε επαφή -άγνωστο βάσει ποιας διευθέτησης και σε ποια νομική ή συμβατική βάση. Υπάρχει άραγε κάποιο άτυπο μνημόνιο με τους ιδιώτες και δεν το ξέρουμε;
Ας πούμε όμως ότι οι τροικανοί, απλώς κάνουν χρήση των ελευθεριών που απολαμβάνουν στην Ευρώπη όλοι οι κάτοικοι και βλέπουν όποιον τους γουστάρει. Δεν είναι κακό να κολατσίζει ο Ντερούζ με ένα βιομήχανο, ούτε να παίζει τένις ο Τομσεν με έναν εξαγωγέα. Και φυσικά δεν υποχρεούνται να δώσουν λογαριασμό σε κανέναν.
Αλλά, από την ερώτηση του ευρωβουλευτή τίθεται ένα θέμα: υπάρχει περίπτωση οι τροικανοί, πέρα από κάθε όριο -νομικό ή ηθικό- να γίνονται βαποράκια ιδιωτικών συμφερόντων; Υπάρχει περίπτωση να υιοθετούν επιχειρηματικά σχέδια και να τα βαφτίζουν συμβατικές υποχρεώσεις της Ελλάδας στα πλαίσια του Μνημονίου, δεδομένου ότι κανείς πλέον δεν τους φέρνει αντίρρηση στην κυβέρνηση, ό,τι και αν αξιώνουν;
Η υπόθεση είναι πολύ πιο σημαντική από ό,τι φαίνεται και θα μπορούσε να περιέχει ακόμη και σκανδαλώδεις πλευρές -και ο καθένας αντιλαμβάνεται περί τίνος πρόκειται. Συνιστά πράξη θάρρους για τον ευρωβουλευτή ότι θέτει το θέμα με επίσημο τρόπο και αυτό πρέπει να του αναγνωριστεί. Και άλλες φορές ακούστηκε ότι διάφοροι υπουργοί έχουν πασάρει μέσω της τρόικας νομοθετικές ρυθμίσεις, αλλά εκεί το θέμα είναι άλλη διάσταση -αμιγώς πολιτική. Εδώ μπορεί να πρόκειται για κάτι εντελώς διαφορετικό.
Αλλά ας μην υπάρχει βιασύνη. Να δούμε πρώτα τι θα απαντήσει η Επιτροπή στον Αρσένη, να δούμε και τι θα πει η Ελληνική κυβέρνηση. Και ποιος ξέρει; Όλα αυτά μπορεί να είναι αθώες και συνηθισμένες καταστάσεις. Αλλά μπορεί να είναι και ηφαίστειο, το όποιο αν εκραγεί θα κάψει με τη λαβα του κόσμο και ντουνιά. Καθ'όσον στην Ευρώπη πράγματα που κινούνται στο ημίφως δεν γίνονται δεκτά.