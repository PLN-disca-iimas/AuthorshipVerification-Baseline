Στις Βρυξέλλες ο καιρός δεν είναι πάντα πιστός στο ημερολόγιο. Μπορεί να είναι Ιούνιος, αλλά έξω να ξημερώνει Απρίλιος. Ας ρίχνει και μαύρα καρεκλοπόδαρα από τον ουρανό. Εκείνο το πρωινό του Ιουνίου θα είναι λαμπρό για 21 συμπατριώτες μας. Για τους περισσότερους δε, θα είναι το ομορφότερο της ζωής τους. Μαζί με άλλους 730 Ευρωπαίους θα περάσουν τη μεγάλη πόρτα του Ευρωπαϊκού Κοινοβουλίου. Αν το κάνουν για πρώτη φορά, θα προσπαθήσουν να κρατήσουν το δέος και την έξαψη σε ελεγχόμενη ένταση. Κάποιοι Έλληνες που εργάζονται για τις πολιτικές ομάδες, θα αναλάβουν να τους βοηθήσουν στα χαρτιά και στις διατυπώσεις. Ούτως ή άλλως, η πρώτη μέρα του νέου ευρωβουλευτή κλείνει όμορφα όταν ανοίγει λογαριασμό σε μια από τις τρείς βελγικές τράπεζες που βρίσκονται εντός του Κοινοβουλίου.
Αυτές τις μέρες στο Στρασβούργο προσπαθώ να κατανοήσω την επαγγελματική διάσταση του ευρωβουλευτή. Και όσο μαθαίνω, τόσο ζηλεύω. «Τι μου άφησε η θητεία; Ένα σπίτι στις Βρυξέλλες και εκατό χιλιάρικα σε βελγική τράπεζα» μου λέει μέλος της αντιπροσωπείας μας, με χρήσιμη και αποδοτική, είναι η αλήθεια, παρουσία στο Ευρωκοινοβούλιο. Μπορούσε να βγάλει και περισσότερα. «Μία θητεία μπορεί να σου αφήσει μισό εκατομμύριο στην άκρη», μου λέει άνθρωπος που γνωρίζει ποσά και καταστάσεις. «Όσο περνάει ο καιρός, τόσο θερμαίνεται η σχέση του βουλευτή με τα χρήματα. Όταν έρχονται κάνουν τραπέζια, όταν φεύγουν δεν κερνάνε ούτε καφέ. Θα σου έλεγα ότι είναι ανθρώπινο. Για τους περισσότερους η θητεία είναι μια μοναδική ευκαιρία ζωής. Αν έχουν τα προσόντα, ίσως αναζητήσουν κάτι άλλο στη συνέχεια. Αν δεν τα έχουν, τότε θα κάνουν τουλάχιστον ένα κομπόδεμα. Υπάρχουν ευρωβουλευτές που γύρισαν με εκατομμύρια πίσω... Υπάρχουν και άλλοι που ξόδεψαν πολλά προωθώντας θέσεις.» Το απαιτητικό επάγγελμα του ευρωβουλευτή αμείβεται ηγεμονικά. Η γενναιοδωρία του αρχηγού, που χάριζε τις θέσεις, μπορούσε να αποτιμηθεί μέχρι τελευταίου σεντ. Και οι σταυροί του λαού θα αντιστοιχούν σε πενηντάρικα.
Ελάτε να κάνουμε ταμείο.
Ο μισθός του ευρωβουλευτή είναι 6.200 ευρώ. Καθαρά. Όμως για κάθε μέρα εργασίας του, αποζημιώνεται με 304 ευρώ -πάντα καθαρά. Πρακτικά αυτό σημαίνει ότι ο ευρωβουλευτής εισπράττει 304 ευρώ για κάθε εργάσιμη μέρα του μήνα, αρκεί να υπογράψει στο βιβλίο παρουσιών του κοινοβουλίου. «Να καθυστερεί η πτήση για Στρασβούργο και να αγωνιούν αν θα προλάβουν να υπογράψουν...» Θεωρητικά, ένας συνεπής ευρωβουλευτής, που απουσιάζει από τη Βουλή μόνο τα Σαββατοκύριακα, μπορεί να εισπράττει περί τις 12.800 ευρώ μηνιαίως. Αυτό το ποσό δεν είναι υπερβολικό για τα ευρωπαϊκά δεδομένα. Ένας ανώτερος υπάλληλος της Κομισιόν, με 15 χρόνια προϋπηρεσίας παίρνει περισσότερα. Όμως δεν είναι μόνο αυτά. Προβλέπονται και άλλες 4.000 ευρώ μηνιαίως για έξοδα γραφείου στη χώρα προέλευσης. Καταβάλλονται στον λογαριασμό του ευρωβουλευτή. Χωρίς αποδείξεις.
Πάγια συνήθεια των ευρωβουλευτών είναι να παίρνουν δάνειο και να αγοράζουν ένα σπίτι στις Βρυξέλλες -οι τιμές των ακινήτων είναι λογικές. Αν δεν το έχουν ξοφλήσει κατά τη διάρκεια της θητείας τους, μπορούν να το πουλήσουν και, ουσιαστικά, να πάρουν πίσω τα λεφτά που ξόδεψαν για τη διαμονή τους.
Ένας ευρωβουλευτής έχει στη διάθεση του 21.000 ευρώ μηνιαίως (μεικτά) για την αμοιβή των συνεργατών του. Τώρα πια δεν επιτρέπεται να προσλαμβάνουν συγγενείς πρώτου βαθμού. Παλαιά όμως, δεν υπήρχε περιορισμός. Μάλιστα για κάποια περίοδο, οι ευρωβουλευτές εισέπρατταν το ποσό για αμοιβές συνεργατών και μπορούσαν να το διαθέσουν κατά βούληση. Επίσης δικαιούνται ποσό 5.000 ευρώ για αμοιβές συνεργατών στη χώρα προέλευσης. Στην Ελλάδα δε, έχουν και τα προνόμια των βουλευτών, όσον αφορά τη διάθεση συνεργατών και αστυνομικού. Τέλος, στα γραφεία τους στις Βρυξέλλες ή στο Στρασβούργο, δύναται να απασχοληθούν νέοι μέσω προγραμμάτων Stage.
Δεν δικαιούνται υπηρεσιακό αυτοκίνητο για προσωπική χρήση. Υπάρχει πάντα διαθέσιμο όχημα και οδηγός για τις μετακινήσεις τους από το αεροδρόμιο ή το σπίτι προς το Κοινοβούλιο και αντίστροφα.
Μέχρι πρόσφατα, αρκετοί ταξίδευαν στην οικονομική θέση, δήλωναν στο Κοινοβούλιο ότι πετάνε «μπίζνες» και έβαζαν στην τσέπη τη διαφορά. Τώρα το Κοινοβούλιο τους καταβάλλει το κόστος μετακίνησης ανάλογα με το boarding pass και την απόσταση του ταξιδιού. Τους καλύπτει θέση μπίζνες ουσιαστικά για κάθε μετακίνηση από τις Βρυξέλλες προς τη χώρα τους και αντίστροφα.
Κάθε ευρωβουλευτής μπορεί να προσκαλεί στις Βρυξέλλες 110 άτομα ετησίως, με αεροπορικά εισιτήρια και διαμονή να καλύπτονται από το Κοινοβούλιο. Σε πέντε χρόνια θητείας, μπορεί να μεταφέρει ως και 550 άτομα, λειτουργώντας ως ένα μικρό ταξιδιωτικό πρακτορείο με έναν προορισμό.
«Είναι φορτισμένη αυτή η ολομέλεια, η τελευταία. Οι περισσότεροι δεν θα επιστρέψουν, το Κοινοβούλιο αναμένεται να ανανεωθεί κατά 70%. Και εγώ σταδιακά θα αρχίσω να μαζεύω πράγματα. Ξέρεις αρκετοί από μας θα μπορούσαν να μείνουν στις Βρυξέλλες κάνοντας πια κάτι άλλο. Είναι και δύσκολη η κατάσταση στην Ελλάδα...» Το ακούω με κατανόηση, έξω από την αίθουσα της ολομέλειας. Το σοκ της επιστροφής θα είναι μεγάλο. Βέβαια στην Ευρωβουλή πηγαίνεις για να εκπροσωπήσεις τη χώρα σου. Όμως όταν γυρίζεις πίσω είσαι ξένος ή αισθάνεσαι ξένος.