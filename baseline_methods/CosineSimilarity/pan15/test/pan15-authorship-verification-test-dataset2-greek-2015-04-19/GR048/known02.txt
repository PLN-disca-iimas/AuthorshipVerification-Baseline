Κάτι τρέχει με τον... Μπένι, για να παραφράσουμε τον τίτλο μια παλιάς κωμωδίας. Για την ακρίβεια κάτι τρέχει με την πολιτική που ασκεί τις τελευταίες ημέρες ο πρόεδρος του ΠΑΣΟΚ Βαγγέλης Βενιζέλος. Η αντίληψη που αποπνέει αυτή η πολιτική είναι άνιση σε σχέση με τα πραγματικά περιστατικά και θα μπορούσε να γίνει δεκτή μόνο στη χώρα των Λωτοφάγων. Πάντως δεν είναι αντίληψη που συνάδει με τα δεδομένα της εποχής.
Ορισμένοι του αποδίδουν τις τελευταίες ημέρες ότι έχει ενστάσεις για την αποτελεσματικότητα της παρουσίας του νέου υπουργού Οικονομικών στη σύνοδο του Γιουρογκρούπ. Ο ίδιος λέει ότι δεν θέλει να τον υπονομεύσει, αλλά να ενισχύσει την κυβέρνηση. Περίεργο. Έτσι στηρίζονται οι κυβερνήσεις; Και εν πάση περιπτώσει από πού προκύπτει ότι ο επικεφαλής του ενός από τα τρία κόμματα μπορεί να θέτει ανά πάσα στιγμή ζητήματα που αφορούν την κυβερνητική λειτουργία, επειδή ενδεχομένως ο ίδιος έχει άλλη προσέγγιση στις εξελίξεις.
Αν ο Στουρνάρας κινήθηκε έξω από το κυβερνητικό πλαίσιο είναι θέμα του Σαμαρά να ζητήσει την παραίτησή του. Οι υπουργοί μόνο σε αυτόν λογοδοτούν. Αν ο Βενιζέλος εννοεί ότι κάθε τρεις και λίγο, θα απαιτεί να συζητάει με τον Σαμαρά και τον Κουβέλη, για τους υπουργούς και την πολιτική που ασκούν, τότε προσφέρει κακές υπηρεσίες στην κυβέρνηση που στηρίζει. Όπως φυσικά θα προσφέρει κακές υπηρεσίες στον εαυτό του ο Πρωθυπουργός αν νομιμοποιήσει αυτή τη διαδικασία. Η Πρωθυπουργία δεν είναι συλλογικός θεσμός.
Αλλά δεν είναι μόνο αυτά τα ανεξήγητα με τον πρόεδρο του ΠΑΣΟΚ.
Στη Συνδιάσκεψη -ο Θεός να την κάνει- που οργάνωσε ο ίδιος, αλλά δεν του έκαναν την τιμή να παραστούν οι δυο πρώην πρωθυπουργοί και πρόεδροι του ΠΑΣΟΚ, είπε τα πάντα εκτός από αυτά που θα περίμενε να ακούσει κανείς σε τέτοια περίπτωση. Πχ σε ποια κατάσταση βρίσκεται το ΠΑΣΟΚ, πώς σκοπεύει να την αλλάξει, πώς αποτιμά τη θητεία του προκατόχου του, πώς αποτιμά την απόφαση του 2010 να προσφύγει ένα σοσιαλιστικό κόμμα στα τυφλά στο ΔΝΤ, ποια πολιτική θα ακολουθήσει στο εξής.  
Αντίθετα είπε πράγματα τα οποία δεν είναι απολύτως κατανοητά, για όσους τουλάχιστον παρακολουθούν τη διαδρομή του Κινήματος.
Πχ ανέφερε ότι μπήκε στο ΠΑΣΟΚ σε περίοδο με «κατηγορούμενο Ανδρέα Παπανδρέου», χωρίς να αντιλαμβάνεται κανείς πού κολλάει αυτό με τη σημερινή κατάσταση και το 12% που πήρε ο ίδιος στις εκλογές. Το οποίο παραδόξως θεωρεί ως επιτυχία περίπου -βαφτίζοντας τη συντριβή... θυσία!- απλώς δεν είπε ποιος την... πιστώνεται! Και ενώ ο ίδιος υπέγραψε τα δυο Μνημόνια, μιλούσε για τις  ιδρυτικές παρακαταθήκες του ΠΑΣΟΚ και εθνική αυτοδυναμία, κατά τρόπο που υποδήλωνε ότι μιλάει για άλλο ΠΑΣΟΚ.
Αποκάλυψε (!) ότι αν υπήρχε και άλλη υποψηφιότητα στο ΠΑΣΟΚ, ο ίδιος δεν θα ήταν υποψήφιος, γιατί «δεν θα άφηνα να εξελιχθεί, με το ΠΑΣΟΚ στα πρόθυρα μιας ιστορικής εκλογικής ήττας, μια εσωτερική αντιπαράθεση». Σαν να είναι πρόβλημα η εσωκομματική δημοκρατία σε ένα κόμμα και σαν οι εκλογές με περισσότερους από έναν υποψηφίους να οδηγούν σε περιπέτειες. Τουλάχιστον   μεγαλύτερες από αυτές που προκύπτουν όταν δηλώνεις, κατά περίπτωση πόσοι πήραν μέρος στις αρχαιρεσίες χωρίς να υπάρχει ευχέρεια επαλήθευσης, ή από αυτές που φέρνει η επίκληση των τύπων για να μην υπάρχει άλλη υποψηφιότητα.
Απέφυγε οποιαδήποτε κριτική στον Γιώργο Παπανδρέου παρότι το βήμα της Συνδιάσκεψης ήταν το πλέον κατάλληλο και θεμιτό. Δεν μίλησε για επιλογές που έκανε μόνος του ο Παπανδρέου και πάντως χωρίς το ΠΑΣΟΚ και οδηγήθηκε η χώρα στο σημερινό σημείο. Δεν αναφέρθηκε στον τρόπο που διαχειρίσθηκε πρόσωπα, και καταστάσεις, στα χρέη του κόμματος, στην οργανωτική διάλυση και την ιδεολογική ανατροπή, στα αλαλούμ. Σαν να ήταν η πλέον φυσιολογική περίοδος για το ΠΑΣΟΚ και τη χώρα. Αντίθετα εδώ και πολύ καιρό λόγω και έργω ο Βαγγέλης είναι ο καλύτερος υπερασπιστής του Γιώργου - και πάντως είναι ο μόνος που δημοσίως δεν τον έχει επικρίνει ούτε μία φορά. Και εδώ που τα λέμε ο προκάτοχός του μάλλον τον διευκόλυνε να γίνει διάδοχός του.
Στη Βουλή κατά τις προγραμματικές ο Βενιζέλος επέμενε στην «Εθνική Ομάδα Διαπραγμάτευσης», χωρίς κανείς να καταλαβαίνει τι ακριβώς είναι αυτό, από πού προβλέπεται, με ποιον θα διαπραγματευτεί αυτή η ομάδα και γιατί δεν το κάνει αυτό η κυβέρνηση της χώρας και τέλος αν έχει κάποιον συγκεκριμένο υπόψη του γι' αυτή τη θέση. Και πάντως αυτή η ιδέα δεν του δίνει το προνόμιο να αντιμετωπίζει τη χώρα ως... κηδεμόνας της.
Ήταν επίσης αξιοσημείωτο το πάθος με το οποίο συντάχθηκε με τον Αντώνη Σαμαρά στην επίθεση κατά του ΣΥΡΙΖΑ και του Τσίπρα. Σε στυλ Θόδωρου Πάγκαλου και διαγράφοντας οριστικά την παραδοσιακή θέση του ΠΑΣΟΚ να επιδιώκει συνεργασία με τα κόμματα της Αριστεράς, όσο και αν διαφωνούσε μαζί τους. Αυτά θα έκανε ο Ανδρέας Παπανδρέου; Επειδή μάλλον δεν κατάλαβε γιατί έχασε ψήφους το ΠΑΣΟΚ προς αυτά τα κόμματα, του φαίνεται φυσικό να τάσσεται οριστικά στο πλευρό της Δεξιάς κατά της Αριστεράς. Όπως άλλωστε και στην προηγούμενη Βουλή δεν είχε ο ίδιος και ο προκάτοχος του πρόβλημα στη συνεργασία με την ακροδεξιά. Ωραίο ΠΑΣΟΚ ονειρεύεται.
Το συμπέρασμα από όλα αυτά είναι ότι ο Βενιζέλος κινείται σε ένα επίπεδο εντελώς διαφορετικό από αυτό που ορίζει η συγκυρία, οι εκλογικές επιδόσεις του και η γενική κατάσταση του ΠΑΣΟΚ. Κινείται σαν κάτι που δεν είναι -πέρα από το μέγεθος του, κατά την διατύπωση του ιδίου για άλλους.
Ίσως είναι νωρίς για να βγουν συμπεράσματα. Αλλά πολλά πράγματα δείχνουν ότι ενώ μέχρι τώρα υπήρχε η αίσθηση ότι προσπαθεί να επιβληθεί δια του λόγου του, τώρα τείνει να καταστεί θύμα του λόγου του.
Σε κάθε περίπτωση είναι πολλά αυτά που αναμένουν εξήγηση για τον τρόπο που βλέπει να πράγματα και πολιτεύεται ο πρόεδρος του ΠΑΣΟΚ. Ιδίως αν ληφθεί υπόψη ότι ο ένας μετά τον άλλο του γυρίζουν την πλάτη στο ΠΑΣΟΚ - όπως έκαναν και οι ψηφοφόροι άλλωστε...