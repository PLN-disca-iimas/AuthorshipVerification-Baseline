Στα μέσα  της δεκαετίας του  1980,  ένας υφυπουργός του Καντάφι - με τον οποίο η τότε κυβέρνηση είχε άριστες σχέσεις-  ήθελε να δώσει αργά τη νύχτα συνέντευξη Τύπου, χωρίς να ενημερώσει την κυβέρνηση. Με εντολή του  Ανδρέα Παπανδρέου   η αστυνομία πήγε στο ξενοδοχείο του και τον συνέλαβε!

Την άνοιξη του 1999 η χώρα συγκλονίζεται  από τους χειρισμούς της κυβέρνησης  Σημίτη  στην υπόθεση  Οτσαλάν. Μια συνεργάτιδα του Kούρδου  ηγέτη,  οργανώνει συνέντευξη Τύπου και καταγγέλλει αυτούς τους χειρισμούς. Έξαλλος, ο Μίκης Θεοδωράκης, βγήκε με τις πυτζάμες στην τηλεόραση και την έβαλε στη θέση της.

Δυο παράδειγμα που δείχνουν ότι η εθνική αξιοπρέπεια των λαών δεν είναι διαπραγματεύσιμη. Ακόμη και όταν μια χώρα χάνει έναν πόλεμο,  προσπαθεί να διασώσει  την αξιοπρέπεια της. Και υπάρχουν  ηγέτες που όταν δεν  το κατόρθωσαν έβαλαν το πιστόλι στον  κρόταφό τους.

Την περασμένη Παρασκευή δεν βρέθηκε κάποιος να κάνει κάτι ανάλογο. Ήταν μια μέρα ντροπής. Επί δύο ώρες οι άνθρωποι της Τρόικας εξευτέλιζαν τη χώρα, παίζοντας ωμα το ρόλο του  επικυρίαρχου.  Έβαλαν πωλητήριο στη χώρα. Επέκριναν τους πολίτες της γιατί δεν συμπεριφέρονται   σαν  ακίνητα στρατιωτάκια . Υπέδειξαν σαν αποικιοκράτες ποιος είναι ο σωστός τρόπος διακυβέρνησης.

Κανείς δεν τους έβαλε στη θέση τους εκείνη τη στιγμή.  Η κυβέρνηση  προφανώς πανικόβλητη από  τον αντίκτυπο που είχε αυτή η συμπεριφορά στους πολίτες, εδεησε  να βγάλει μια ανακοίνωση. Την  ιδία ώρα που είχε ανακοινώσει να το σχηματισμό της: ξημερώματα!  Σ` αυτή την ανακοίνωση πρώτα διαμαρτύρεται για την ωμή παρέμβαση των τροικανών, αλλά στη συνέχεια σπεύδει να τους διαβεβαιώσει ότι όσα διέταξαν θα γίνουν .

Τι να πει κανείς; Φαίνεται ότι  ο κατήφορος  δεν έχει τέλος.  Η κυβέρνηση αδυνατεί να καταλάβει ότι η θηλιά που έβαλε στο λαιμό της χώρας  με το ΔΝΤ θα πνίξει πρώτα την ιδία. Γιατί  αν μη τι άλλο αυτές  οι κυνικές παρεμβάσεις της Τρόικας, ύστερα από μια περίοδο κατεδάφισης του  επίπεδου ζωής  των Ελλήνων  το πρώτο που δείχνουν είναι ότι αυτή η ιδία η συνταγή λιτότητας  που επέβαλε  απέτυχε. Δεν είναι άλλωστε και η πρώτη φορά. Οπού και αν πήγε το ΔΝΤ το ίδιο αποτέλεσμα είχε.
Στην Ελλάδα τα πράγματα είναι χειρότερα. Οι τύποι αισθάνονται ότι έχουν δικαίωμα να ασκούν πολιτική εξουσία . Και  να την ασκούν όπως οι ίδιοι νομίζουν, για να προστατεύουν το μόνο αγαθό που τους ενδιαφέρει: τα δάνεια τους.
Αυτή τη φορά όμως πέρασαν την κόκκινη γραμμή.  Αλλά δεν την πέρασαν μόνοι τους . Κάποιοι τους το επέτρεψαν.   Κάποιοι τους εκχώρησαν αυτή την εξουσία και τώρα κρύβονται πίσω τους. Κάποιοι δεν ανέλαβαν τη δική τους ευθύνη. Γιατί πχ δεν μπορούσε να κάνει ο υπουργός Οικονομικών ανακοινώσεις για τη δημόσια περιουσία  και έπρεπε να το κάνουν οι τροικανοί;

Αυτό το καλαμπούρι με τους  υπαλλήλους των τριών οργανισμών που μας δάνεισαν πέρυσι πρέπει να σταματήσει.  Η τρόικα  έχει ρολό τεχνικού σύμβουλου και εκεί πρέπει να  μείνει.    Εκτός αν υπάρχουν κι άλλα που δεν ξέρουμε.