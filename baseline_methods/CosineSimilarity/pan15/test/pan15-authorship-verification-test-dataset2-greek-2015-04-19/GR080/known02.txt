Πριν από 5 μήνες, το θέμα της επιστροφής από τη Γερμανία του αναγκαστικού κατοχικού δανείου είχε κλείσει για τον Μπερντ Ρίξινγκερ, του Die Linke. Ο επικεφαλής της γερμανικής Αριστεράς, σε δηλώσεις του στην Der Handelsblatt, είχε απορρίψει ένα τέτοιο αίτημα λέγοντας: «Κοιτάζουμε μαζί στο μέλλον και όχι το παρελθόν» -  θέση που υιοθέτησε ο κ. Στουρνάρας, έναν μήνα αργότερα, όταν έκανε λόγο για «μια ιστορία του χθες».
Χθες, ο Σύριζα επανέφερε στο προσκήνιο το θέμα των πολεμικών επανορθώσεων της Γερμανίας προς την Ελλάδα, με αφορμή σχετική επερώτηση που κατέθεσε στο γερμανικό κοινοβούλιο το Die Linke. Η «φιλελληνική» στροφή της γερμανικής Αριστεράς έρχεται, μεταξύ άλλων, πιο κοντά και στις θέσεις του πρώην υπουργού Εξωτερικών Δ. Αβραμόπουλου όσο και του νυν υπουργού Εξωτερικών Ε. Βενιζέλου.
Πριν από 6 μήνες ο κ. Βενιζέλος είχε δώσει εντολή για επίσπευση της έκδοσης πορίσματος από το Νομικό Συμβούλιο του Κράτους και την Ομάδα Εργασίας που συγκροτήθηκε για το ζήτημα των γερμανικών πολεμικών επανορθώσεων και του κατοχικού δανείου. Ο υφυπουργός Εξωτερικών κ. Δ. Κούρκουλας δήλωνε: «Δεν μπορούμε να αφήσουμε το ζήτημα αυτό να υφέρπει σε μια γενική, γενικόλογη, πολιτική συζήτηση και αποδίδουμε εξαιρετική σημασία στη διατήρηση και εμβάθυνση των φιλικών μας σχέσεων με τη Γερμανία».
Με αφορμή, μάλιστα, την επίκαιρη ερώτηση του βουλευτή των ΑΝΕΛ Νότη Μαριά πριν από 12 μέρες, ο οποίος κάλεσε την κυβέρνηση να εκμεταλλευτεί την ελληνική προεδρία για να διεκδικήσει το κατοχικό δάνειο, ο κ. Κούρκουλας δήλωσε: «Η Ελλάδα ουδέποτε παραιτήθηκε από την υπόθεση των γερμανικών αποζημιώσεων», διαβεβαιώνοντας ότι η κυβέρνηση συνεχίζει τις προσπάθειες, ενώ μόλις έχει τη γνωμοδότηση του Ελεγκτικού Συνεδρίου θα ενημερώσει τη Βουλή.
Αναρωτιέμαι, τελικά, ποιος δουλεύει ποιον
Μέσα στα κόμματα εξουσίας, πολλοί «πραγματιστές» τεχνοκράτες πιστεύουν (χωρίς το θάρρος ή την εντιμότητα να το πουν ανοικτά) ότι, αφού οι Μεγάλες Δυνάμεις, νικήτριες του Β΄ Παγκοσμίου Πολέμου, δεν επέβαλαν στη Γερμανία πολεμικές επανορθώσεις, συμπεριλαμβανομένων των αναγκαστικών δανείων του Γ΄ Ράιχ, όπως συνέβη μετά τον Α΄ Παγκόσμιο Πόλεμο, δεν έχει σημασία το εάν η Ελλάδα παραιτήθηκε ή δεν παραιτήθηκε από τις πολεμικές αποζημιώσεις - δεν υπάρχει νομική βάση να τις απαιτήσει. Οι συζητήσεις που από καιρό σε καιρό γίνονται στην Ελλάδα, αφορούν εσωτερική κατανάλωση και αποπροσανατολισμό της κοινής γνώμης από άλλα καυτά εσωτερικά ζητήματα. Άλλωστε ο Παγκόσμιος Πόλεμος έχει λήξει εδώ και 70 χρόνια.
Προτού ο αναγνώστης αποφασίσει τι πιστεύει για όλα αυτά, θα ήταν χρήσιμο να δει και να κρίνει, τουλάχιστον, τα παρακάτω:
Τη σύντομη ιστορική αναδρομή για το Κατοχικό Δάνειο, από τη Σοφία Παπαϊωάννου, στους Νέους Φακέλους, το 2005.
Την προσέγγιση του Ζήση Παπαδημητρίου, Ομότιμου Καθηγητή του Τμήματος Νομικής του Αριστοτέλειου Πανεπιστημίου Θεσσαλονίκης, το 2011.
Τον εκτενή αντίλογο του Τάκη Μίχα, το 2013.
Την «απόρρητη» έκθεση που συνέταξε ο επίτιμος αντιπρόεδρος του Αρείου Πάγου Ιωάννης Παπανικολάου, η οποία παραδόθηκε τον Δεκέμβριο του 2012 στον πρωθυπουργό και τους αρχηγούς των κομμάτων της κυβέρνησης και ήρθε στη δημοσιότητα την Άνοιξη του 2013.
Την εισήγηση του Στέλιου Περράκη, Καθηγητή Διεθνών και Ευρωπαϊκών Θεσμών στο Πάντειο Πανεπιστήμιο, στην Παλλήνη τον Νοέμβριο του 2013.
Η θέση μου είναι η εξής:
Πιστεύω ότι τα εγκλήματα κατά της ανθρωπότητας που διέπραξαν τα γερμανικά στρατεύματα κατοχής είναι απαράγραπτα.

Πιστεύω πως το θέμα του γερμανικού Κατοχικού Δανείου δεν μπορεί να παραμένει επί τόσο καιρό στα συρτάρια του Νομικού Συμβουλίου του Κράτους - ο φάκελος διαβιβάστηκε στις 5 Απριλίου του 2013. Κάτι τέτοιο μόνο ως συγκεκριμένη επιθυμητή ανάγνωση (κατάφωρα αντίθετη με τη δημόσια θέση της Κυβέρνησης) και άλλοθι για την απουσία δράσης της Διοίκησης θα μπορούσε να ερμηνευτεί.
Πιστεύω, τέλος, πως αν η απουσία δράσης ερμηνευτεί ως απροθυμία διεκδίκησης, η διατήρηση και εμβάθυνση των φιλικών μας σχέσεων με τη Γερμανία δεν πρόκειται καθόλου, μα καθόλου, να εξυπηρετηθεί.