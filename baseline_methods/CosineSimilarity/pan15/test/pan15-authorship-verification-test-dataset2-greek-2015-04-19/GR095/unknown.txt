Εφόσον στο προηγούμενο άρθρο ασχοληθήκαμε με τους άντρες και τις εξελικτικές σεξουαλικές προτιμήσεις τους, ας παραθέσουμε κάποιες ανάλογες πληροφορίες και για τις γυναίκες. Φυσικά οι πληροφορίες αυτές, εκτός από κάποια στατιστική αξία, δίνουν και μια αφορμή για υπερβολές και αστεία δεδομένου ότι η ζωή είναι πολύ πιο πολύπλοκη από όσο φανταζόμαστε, οπότε ας αντιμετωπίσει ο καθένας τα δεδομένα αυτά όπως θέλει.
Οι γυναίκες, λοιπόν, προτιμούν φαρδείς ώμους και μεγάλο, δυνατό στήθος. Οι άντρες, βέβαια, υπερεκτιμούν το πόσο μυώδεις τους θέλουν οι γυναίκες, τουλάχιστον κατά 15 κιλά. Μη χτυπιέσαι στα γυμναστήρια, λοιπόν, τόσο πολύ... δεν θα αρέσεις αν γίνεις σαν τον Σβαρτσενέγκερ, σε καμία περίπτωση. Πόσο χαζός αισθάνεσαι τώρα που όταν σου είπε ο Κώστας "πάμε για καφέ με τη Μαρία και τη Νατάσσα", εσύ είπες οτι πρέπει να πας στο γυμναστήριο; Η προτίμηση των γυναικών για μεγάλο στήθος και φαρδείς ώμους έχει να κάνει με τα νορμάλ επίπεδα της τεστοστερόνης που αντιπροσωπεύουν και που δείχνει σεξουαλική υγεία αφού τα χαμηλά επίπεδά της οδηγούν σε μυϊκή ατροφία και μικρό ύψος. 
Το σχεδόν παγκοσμίως αποδεκτό ελκυστικό χαρακτηριστικό των ανδρών είναι το σώμα σε σχήμα V. Μια σχετικά στενή μέση με φαρδείς ώμους. Η ιδανική αναλογία μάλιστα είναι 0,75 ή μικρότερη για να θεωρηθεί ελκυστικός ένας άντρας. Οπότε τα σωσίβια από τις μπύρες και τα βρώμικα στις καντίνες μάλλον απωθούν τις γυναίκες και η μεγάλη ειρωνεία είναι ότι ο λόγος που αρχικά βγήκες έξω και κατέληξες να τα καταναλώνεις σε μεγάλες ποσότητες ήταν για να βρεις γυναίκα.
Στις γυναίκες επίσης αρέσουν οι ψηλοί άντρες και το 80 τις εκατό προτιμούν να είναι τουλάχιστον 1,80. Το ύψος και η καλή στάση δηλώνουν αυτοπεποίθηση, δύναμη και ισχύ. Στατιστικές έρευνες έδειξαν ότι τις γυναίκες θα τις ελκύσουν πολύ ψηλοί άντρες εάν ψάχνουν για μικρές σχέσεις και άντρες με το μέσο όρο σε ύψος όταν θέλουν μακροχρόνιες σχέσεις. Άντρες, δείτε το ύψος σας και θα καταλάβετε για πόσο μεγάλη περίοδο σας θέλουν, με αλλά λόγια. Οι μπασκετμπολίστες θα τρελαθούν στα one night stands, αλλά για γάμο θα τα βρουν δύσκολα. Συγκεκριμένα οι γυναίκες έλκονται από άντρες που έχουν 1,1 φορές το δικό τους ύψος. Μετρήσου και διακριτικά πήγαινε και στάσου δίπλα από όλες στο μπαρ μέχρι να υπολογίσεις ποια έχει το κατάλληλο ύψος πριν κάνεις κίνηση. Να μεγιστοποιήσεις τι πιθανότητές σου, βρε αδερφέ.
Επίσης έρευνες δείχνουν ότι οι γυναίκες προτιμούν πιο μυώδεις άντρες όταν βρίσκονται σε γόνιμη περίοδο και περισσότερο θηλυπρεπείς άντρες κατά τη διάρκεια του υπόλοιπου κύκλου. Οι ανδροπρεπείς θα δώσουν υγιή μωρά ενώ οι θηλυπρεπείς φροντίδα. Αυτό εξηγεί και γιατί κάποιες πλήρωσαν συνδρομή στο γυμναστήριο και πατάνε μια φορά το μήνα.
Οσον αφορά στο πρόσωπο και στο πόσο συμμετρικό και άρα ελκυστικό είναι, η γρήγορη απάντηση βρίσκεται όταν χωρίζουμε το ύψος του κεφαλιού από το ανώτερο σημείο του μετώπου έως το πηγούνι σε τρεις περιοχές και στα όριά τους πρέπει να βρίσκεται το μέσο των φρυδιών και το κάτω μέρος της μύτης. Το πλάτος το χωρίζουμε σε πέντε περιοχές με πλάτος η καθεμία όσο το πλάτος του ματιού. Προς Θεού, μη βγείτε έξω με χάρακες και παρενοχλείτε κόσμο στα καφέ και τα μπαρ. Υποτίθεται ότι η προτίμησή μας γίνεται αυτόματα.
Τέλος, για όλους αυτούς που νομίζουν ότι έχουν βαρετά κοινότυπα πρόσωπα, δίχως κάτι ενδιαφέρον και διαφορετικό, τους έχω καλά νέα. Αυτό το τελευταίο θα είναι και το αισιόδοξο μήνυμά μου για αυτούς που νομίζουν ότι είναι πολύ βαρετοί για να ασχοληθεί κάποιος μαζί τους.
Τα κοινότυπα πρόσωπα είναι τα περισσότερο ελκυστικά. Ονομάζονται πρωτοτυπικά πρόσωπα και έχουν στοιχεία που τα βρίσκει κανείς στα περισσότερα πρόσωπα. Είναι τα πιο συμμετρικά και οικεία και τα προτιμούμε διότι μας υποδηλώνουν ασφάλεια γενετική. Τα πρωτοτυπικά πρόσωπα είναι αυτά που δημιουργούν υπολογιστές όταν συνδυάζουν πολλές διαφορετικές φωτογραφίες πολλών διαφορετικών προσώπων και ο πρώτος που ασχολήθηκε με αυτό ήταν το 1883 ο Francis Galton, ξάδελφος του Charles Darwin, όταν έψαχνε για κοινά χαρακτηριστικά μεταξύ εγκληματιών.
Το βαρετό είναι ωραίο, κυρίες και κύριοι, και αν αυτό ισχύει και για τις λέξεις, τότε μόλις διαβάσατε ένα καταπληκτικό άρθρο.
 