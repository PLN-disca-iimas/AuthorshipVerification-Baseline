Σε κάτι λίγες, ευτυχώς, περιπτώσεις που έχουν να κάνουν με ανυπεράσπιστα ζώα, κάποιοι οπαδοί ποδοσφαιρικών ομάδων μας έχουν κάνει να ανατριχιάσουμε κατά καιρούς. Όπως όταν για παράδειγμα οπαδοί του Άρη έβαλαν φωτιά σε σκύλο επειδή ήταν ασπρόμαυρος, είχε δηλαδή τα χρώματα του μισητού Π.Α.Ο.Κ. ενώ άλλες φορές κοτόπουλα ή κουνέλια που έχουν εκσφενδονιστεί από την εξέδρα για να πειράξουν τους αντιπάλους, βρίσκονται να τρέχουν έντρομα μέσα σε ένα εφιαλτικό γι αυτά περιβάλλον. Αν ρωτήσεις τους οπαδούς του Παναθηναϊκού, ακόμη μερικοί από αυτούς μισούν και καταριούνται τον «κορμοράνο» που τους στέρησε το νέο γήπεδο, αν και όπως αποδείχθηκε κάτι άλλα αρπακτικά, που πετούσαν επάνω από τον Βοτανικό, ήταν υπεύθυνα για το ναυάγιο του μεγαλόπνοου αλλά ανερμάτιστου σχεδίου. Σήμερα πάει ν` ανοίξει μια άλλη ιστορία, που όμως νομίζω ότι είναι αναστρέψιμη και εύκολα μάλιστα μπορεί να κλείσει.
Α.Ε.Κ. και Ορνιθολογική Εταιρεία αναγγέλλουν στο Πάρκο Τρίτση την έναρξη μιας συνεργασίας που κάνει την ποδοσφαιρική ομάδα με έμβλημα τον δικέφαλο αετό χορηγό σε πρόγραμμα διάσωσης των ολιγάριθμων αετών που ακόμη φωλιάζουν στις κορυφές των ελληνικών βουνών. Και έως εδώ όλα ωραία. Έτυχε όμως προχθές ν` ακούσω σε ραδιοφωνικό σταθμό κάποιον αθλητικό συντάκτη, που ασχολείται με τις ειδήσεις γύρω από την Α.Ε.Κ. να αναγγέλλει με αρκετά «χαζοχαρουμενέ» διάθεση και χαχαχούχα ότι η διοίκηση σκοπεύει λέει να έχει και έναν αετό αληθινό και ζωντανό που θα εμφανίζεται πριν από τους αγώνες στο νέο γήπεδο. Όπως λέει το κάνει και η πορτογαλική Μπενφίκα εδώ και χρόνια. Έψαξα λίγο στο Ιντερνετ για να βεβαιωθώ ότι δεν ήταν κάποια μπούρδα που σερβιρίστηκε κάπως αστόχαστα αλλά εκεί βρήκα και την επιπλέον πληροφορία ότι η διοίκηση θα βρει εκπαιδευτές (αετών;), η Α.Ε.Κ. θα γίνει Μπενφίκα ως προς αυτό και ο αετός θα μένει κάπου μέσα στο γήπεδο και θα τον περιφέρουν πριν τον αγώνα σαν να είναι επιτάφιος. Σε αυτά λοιπόν θα είχα να παρατηρήσω τα εξής:
Γνωρίζω αρκετά καλά τους ανθρώπους της Ορνιθολογικής Εταιρείας και θα εκπλαγώ αν μάθω σήμερα ότι πρόκειται να συναινέσουν σε κάτι τέτοιο. Περιμένω πως μάλλον θα ξεκαθαρίσουν στη Διοίκηση της Α.Ε.Κ. ότι δεν μπορεί να ξεκινήσει καν η συνεργασία τους με αυτές τις προϋποθέσεις και θα τους είναι και εύκολο να εξηγήσουν το γιατί.
Ο αετός δεν είναι κλόουν. Φτιάχτηκε για να ζει ελεύθερος εκεί ψηλά που διαλέγει αυτός να ζήσει. Πουθενά αλλού.
Ούτε μπορεί να ζει φυλακισμένος από Κυριακή σε Κυριακή. Όποιος ανόητος το σκέφθηκε έχει υπόψη του ότι πας μέσα ακόμη και αν σε πιάσουν να έχεις μια καρδερίνα στο κλουβί;
Και μάλιστα ας ψάξει η Ορνιθολογική τι είναι αυτοί οι «εκπαιδευτές»; Πού έμαθαν την τέχνη τους και πώς «εκπαιδεύουν»;
Και αν το κάνει και η Μπενφίκα, και άλλες ομάδες με γεράκια, τι σημαίνει για εμάς; Το δικό μας μυαλό τι λέει; Ότι είναι σωστό; Και ταυρομαχίες έχουν εκεί δίπλα μήπως να τις φέρουμε κι αυτές εδώ;
Ελπίζω να φροντίσει η Ορνιθολογική με την ευκαιρία αυτή και για την τύχη των φτερωτών κατοίκων του Άλσους της Νέας Φιλαδέλφειας. Το να υπάρχει τροφή και νερό κυρίως το καλοκαίρι θα βοηθούσε τους όποιους πληθυσμούς εκεί.
Ειλικρινά νομίζω πως σήμερα κιόλας θα μας πουν ότι δεν καταλάβαμε καλά και ο αετός θα δει στην Ελλάδα καλύτερες ημέρες. Γιατί δεν πεθαίνει βέβαια στον αέρα αλλά ούτε και στα γήπεδα πρέπει να περνάει τις ημέρες του. Εμπρός, αετέ