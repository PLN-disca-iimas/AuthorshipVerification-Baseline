Το έγραψε μεταξύ άλλων ο κ. Γιάννης Βαρουφάκης στις 3.8.2012 εδώ στο protagon.gr και απορούσε μάλιστα που η Τράπεζα της Ελλάδος και ο πολυπράγμων διοικητής της κ. Προβόπουλος δεν έχουν επέμβει. Διότι, όπως εξηγούσε σ` εκείνο το άρθρο, αυτά τα δάνεια δεν αποτελούν παρά ταχυδακτυλουργίες καθώς  μια Τράπεζα  Α μπορεί να δανείζει τη Β με ένα ποσό για να κάνει (τάχα) αύξηση του μετοχικού της κεφαλαίου με αυτά τα χρήματα και στη συνέχεια η Β να τα ξαναδίνει πίσω στην Α για να κάνει κι εκείνη το δικό της ανάλογο «σόου». Ενώ βέβαια είναι και οι δυο ουσιαστικά σε πτώχευση. Εγώ λοιπόν μπορώ τα παραπάνω να σας τα εξηγήσω καλύτερα και από τον κ. Βαρουφάκη και να σας δείξω μάλιστα από πού αντέγραψαν μέχρις ενός σημείου αυτό το απλό και επικερδές κόλπο.

Όλα άρχισαν όταν ο Καραγκιόζης και ο Μπάρμπα-Γιώργος έτυχε να έχουν στα χέρια τους κάποιο ποσό χρημάτων και αποφάσισαν να πάνε ν` αγοράσουν με αυτά τα λεφτά ένα βαρελάκι ούζο και ένα ποτηράκι γυάλινο με σκοπό να στηθούν στο πανηγύρι ενός γειτονικού χωριού και εκεί να πουλάνε το ούζο στους διψασμένους πανηγυριώτες με το ποτηράκι.  Είχαν συνολικά ένα πενηντάρικο, για κακή τους τύχη το ούζο κόστιζε 49 και το ποτηράκι 0.5, άρα έμειναν και 50 λεπτά στο ταμείο της επιχείρησης. Έτσι ξεκίνησαν για το χωριό, ο ένας φορτωμένος το βαρελάκι και το ποτηράκι, ο άλλος με τα πενήντα λεπτά στην τσέπη. Καλοκαίρι, ζέστη και κάποια στιγμή κάθονται στη σκιά ενός δέντρου. Λέει λοιπόν αυτός που είχε τα χρήματα:

Να σου δώσω ένα πενηνταράκι θα μου δώσεις ένα ουζάκι;

Να ιδώ πρώτα τα λεφτά και μετά θα σου δώσω, ήταν η απάντηση. Πράγματι παίρνει το πενηνταράκι από τον άλλο και του δίνει ένα ποτηράκι ούζο. Σε λίγο λέει κι εκείνος, που τώρα ζέσταινε τη δική του τσέπη το πενηνταράκι: Έχω ένα πενηνταράκι, να το δώσω και να πάρω ένα ουζάκι; Οπότε καταλαβαίνετε την κατάληξη. Το βαρελάκι άδειο, Καραγκιόζης και Μπάρμπα-Γιώργος να παραπατάνε από το μεθύσι και με ένα πενηνταράκι όλο κι όλο να πηγαινοέρχεται μεταξύ τους.

Όπως προειδοποίησα αυτό το κόλπο αντέγραψαν οι ρηξικέλευθοι Τραπεζίτες μας και γυρνούν τα λεφτά από τη μια Τράπεζα στην άλλη, ουσιαστικά σε πτώχευση όλες βέβαια, αλλά εδώ (και μόνον εδώ)αρχίζουν να διαφοροποιούνται από τον Καραγκιόζη και τον Μπάρμπα Γιώργο. Διότι τις Τράπεζες, παρ` όλη την καραγκιόζικη συμπεριφορά τους, έρχονται ελληνικό κράτος και ευρωπαϊκή ένωση, να τις σώσουν. Με χρήματα των λαών της Ευρώπης. Και εκεί είναι νομίζω που πρέπει να αγριέψουμε εμείς οι λαοί. Να καταλάβουμε δηλαδή ότι οι Τραπεζίτες μαζί με τους παρατρεχάμενους υψηλόμισθους υπαλλήλους τους έχουν πλέον γίνει  ταξικός  εχθρός. Όπως το είχα εξηγήσει και λίγες ημέρες πριν τις εκλογές, δεν ήταν κανένας ΣΥ.ΡΙΖ.Α. και καμιά Ν.Δ. που διεκδικούσαν την πρώτη θέση. Ήταν από τη μια οι Τραπεζίτες και από την άλλη όλοι εμείς που δεν είχαμε κανένα φιλικό δεσμό με αυτές αλλά μόνο χρέη. Και τις εκλογές τις κέρδισαν οι Τραπεζίτες οπότε τώρα κάνουν ό,τι θέλουν.

Σύμφωνα με το Μνημόνιο ΙΙ, θα πρέπει να καταβληθούν στις Τράπεζες 50 Δισεκατομμύρια και από αυτά ήδη περιμένουν μέχρι το Σεπτέμβριο να τσεπώσουν 19 Δισεκατομμύρια. Αυτοί που έφεραν τις Τράπεζες στη χρεοκοπία τώρα θα πάρουν βοήθεια. Αυτό που δεν προσφέρθηκε δηλαδή στον Καραγκιόζη και τον Μπάρμπα-Γιώργο όταν έπεσαν έξω.

Είναι χαρακτηριστικό πως η Τράπεζα που δεν πέρασε τις «εξετάσεις» των Ευρωπαίων πέρυσι, παρ` όλο που ήταν γνωστά τα θέματα από πριν, τώρα συζητείται να της δώσουν με τις συγχωνεύσεις το Ταχυδρομικό Ταμιευτήριο για να έλθει στα ίσα με τις άλλες τρεις.

Γενικότερα δίδονται χρήματα από το κράτος στις ιδιωτικές Τράπεζες σαν ενίσχυση και αυτές μπορούν έτσι να αγοράζουν κρατικές Τράπεζες!

Οι αγορές όπως αυτή της Αγροτικής από την Πειραιώς πραγματοποιούνται σε χρόνο μηδέν αλλά παραδόξως έχουν προλάβει και την ίδια ημέρα, δηλαδή την Παρασκευή, ημέρα της αναγγελίας, έγινε και η απαραίτητη δημοσίευση στην Εφημερίδα της Κυβερνήσεως. Όμως ο Υπουργός Οικονομικών Στουρνάρας δεν θεώρησε απαραίτητο να εμφανιστεί στα Μέσα Ενημέρωσης και να εξηγήσει στους Έλληνες πολίτες ποιο ήταν το όφελος γι αυτούς και το ελληνικό κράτος.

Ενώ υπάρχει πτώση στα κέρδη τους, κλείνουν υποκαταστήματα για λόγους οικονομίας, παίρνουν κρατική ενίσχυση για να επιβιώσουν, επαναλαμβάνω μετά από τα λάθη που έκαναν  δανείζοντας χρήματα ανεξέλεγκτα με τη βοήθεια και δολοφονικά εντατικής διαφήμισης, τα υψηλόβαθμα στελέχη, για άλλη μια χρονιά έδωσαν αυξήσεις στους εαυτούς τους.

Στις πιέσεις της Τρόικας να βγάλουν σε πλειστηριασμό τα σπίτια όσων δεν πληρώνουν κανονικά τα δάνειά τους και στις πιέσεις των πολιτικών για κούρεμα των στεγαστικών δανείων ποια είναι η αντίδρασή τους; Αρνούνται πεισματικά το κούρεμα και για να μην γραφούν στον ισολογισμό τους ζημιές από απούλητα σπίτια μη εξυπηρετούμενων δανείων (=κανόνια) θα τα εκχωρήσουν σε ξεχωριστές εταιρείες(=εταιρείες αξιοποίησης ακινήτων). Αυτές θα κυνηγήσουν αδυσώπητα τους ιδιοκτήτες, και στην καλύτερη περίπτωση θα τους επιτρέψουν να πληρώνουν ενοίκιο για να μένουν στο χαμένο πια σπίτι τους(!) και θα επιστρέφουν κάποια ποσά από αυτή τη δραστηριότητα στις Τράπεζες(Ποντίκι, 16.8.2012).

Οι διάφορες λαμογιές τους έφθασαν να επισημανθούν ακόμη και από ξένους δημοσιογράφους όπως του Πρακτορείου Reuter`s όπου έγινε γνωστή η κομπίνα: δίνω σε κάποιον ένα γερό δάνειο, αγοράζει ένα ακριβό ακίνητο, νοικιάζω ως Τράπεζα ένα τμήμα του για υποκατάστημά μου αλλά με πολύ υψηλό ενοίκιο και αυτός μου αποπληρώνει πανεύκολα το δάνειο και του μένει το ακίνητο.

Τραπεζίτες σε κρατική Τράπεζα έδωσαν δάνεια σε πολιτικά κόμματα που είναι αμφίβολο αν θα μπορέσουν να αποπληρώσουν (κάποια δεν θα υπάρχουν καν σε λίγο).

Οι τύποι είχαν φθάσει σε τέτοια ασυδοσία ώστε εκατοντάδες μεγαλοστελέχη δεν έκαναν καν φορολογική δήλωση. Ο Εισαγγελέας παρήγγειλε έρευνα σχετικά με το θέμα. Κάποιος μάλιστα διευθυντής, διορισμένος από το κράτος, πιάστηκε να έχει βγάλει  8 εκατομμύρια Ευρώ στο εξωτερικό, όταν δημιουργήθηκε ο πανικός πριν τις εκλογές.

Ταυτόχρονα στα ψιλά γράμματα των δανείων και των καρτών είχαν κλείσει οι άνθρωποι αυτοί τις πιο αντισυνταγματικές και τις πιο απαράδεκτες διατάξεις (π.χ. να πληρώνεις πρόστιμο αν αποπληρώσεις πιο νωρίς το δάνειό σου ).

Τα συμπεράσματα της Blackrock που έκανε κάποιους ελέγχους στις Τράπεζες παραμένουν πεισματικά αδημοσίευτα σαν να ήσαν κρατικά απόρρητα.

Είναι λοιπόν καιρός οι εξεγέρσεις του κόσμου να αποκτήσουν συγκεκριμένους στόχους. Τι βγήκε με το να είναι η Βουλή το αντικείμενο της αγανάκτησης των ανθρώπων στις πλατείες;. Οι μούτζες και οι βρισιές στο Σύνταγμα είναι μόνο ένα μέσο εκτόνωσης και υπονομεύουν την όποια σκιώδη δημοκρατική λειτουργία έχει απομείνει στον τόπο. Συγκεντρώσεις αυτό τον καιρό θα πρέπει να γίνονται έξω από τις Τράπεζες, που σήμερα είναι πραγματικά εστίες διαφθοράς με πρώτη την Τράπεζα της Ελλάδος που υποτίθεται επιβλέπει τις άλλες Τράπεζες ενώ οι πολίτες μπορούν να τις τιμωρούν και να τις κλονίζουν άμεσα αποσύροντας από τις πιο απαράδεκτες τα χρήματά τους. Πρόκειται για εχθρούς των πολιτών και πρέπει οι πολίτες να κάνουν και τους πολιτικούς να καταλάβουν (για το δικό τους συμφέρον έστω) πόσο αυτό τους έχει εξοργίσει.