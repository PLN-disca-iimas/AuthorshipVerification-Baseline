Το πιο κλασικό ερώτημα σε όλες τις παρέες είναι ένα, πώς μετά από 5 χρόνια γεμάτα μνημόνια, ύφεση και φτώχεια η ΝΔ και το ΠΑΣΟΚ καταφέρνουν ακόμα να κυβερνούν και να συγκεντρώνουν άνετα πάνω από το 30% των ψήφων;

Σε όλους μας κάνει τρομερή εντύπωση πως ένα φρέσκο κόμμα όπως ο ΣΥΡΙΖΑ με έναν νέο και λαμπερό αρχηγό δεν μπορεί να συγκεντρώσει μια καθαρή πλειοψηφία εκμεταλλευόμενος τα εγκλήματα που έχουν διαπραχθεί κατά της λογικής. Τι είναι αυτό άραγε που δεν τον αφήνει να εκτιναχθεί δημοκοπικά; 

Τίποτα άλλο εκτός από τον φόβο. Μια γενική ανασφάλεια πλανάται πάνω από τις πλατιές μάζες των ψηφοφόρων η οποία έχει όχι μία συνιστώσα, την ανασφάλεια για την οικονομική πολιτική που θα ακολουθηθεί αλλά πολλές περισσότερες.

Η Ελλάδα είναι μια χώρα βαθιά θρησκευόμενη, το 97% του πληθυσμού δηλώνει Χ.Ο. και η συντριπτική πλειοψηφία αυτών έστω και πολύ χαλαρά ακολουθεί το δόγμα αναγνωρίζοντας την ύπαρξη Θεού. Ο ΣΥΡΙΖΑ με κάθε ευκαιρία δηλώνει όχι μόνο τις ενστάσεις του απέναντι στα θρησκευτικά ζητήματα αλλά και τη σαφή του αντιπάθεια απέναντι στην Εκκλησία, με απλά λόγια σημαντικό μέρος του λαού φοβάται μια σκληρή επίθεση απέναντι στη πίστη του σε περίπτωση εκλογής του ΣΥΡΙΖΑ που ξεπερνά κατά πολύ τον απλό και απαραίτητο διαχωρισμό Κράτους - Εκκλησίας.

Τόσο οι εν ενεργεία, όσο και οι απόστρατοι στρατιωτικοί είναι βέβαιοι ότι μια εκλογή του ΣΥΡΙΖΑ θα φέρει δραματικές αλλαγές στις ένοπλες δυνάμεις. Ο απαξιωτικός δημόσιος λόγος της Αξιωματικής Αντιπολίτευσης για τη χρησιμότητα, το κόστος και την αναγκαιότητα των ενόπλων δυνάμεων μαζί με τις απόψεις για τα σύμβολα, τις παρελάσεις και την αμφισβήτηση εθνικών δεδομένων και παραδόσεων δημιουργεί ίλιγγο σε εκατομμύρια προοδευτικούς πολίτες με αγνό πατριωτισμό και εθνική συνείδηση. Θεωρώ περιττό να θυμίσω το εκφρασμένο μίσος στελεχών του ΣΥΡΙΖΑ για την Αστυνομία μια υπηρεσία μισητή μεν στους διαδηλωτές αλλά αγαπητή στους νοικοκυραίους.

Ο ΣΥΡΙΖΑ προσπαθεί να ξεχάσει ότι ο μοναδικός λόγος πολιτικής υπόστασης μέχρι σήμερα του ΚΚΕ είναι η ξεκάθαρη στάση του απέναντι στους Γερμανούς κατακτητές οργανώνοντας το πρώτο στον Κόσμο Εθνικοαπελευθερωτικό Κίνημα με καθαρά εθνικιστική και όχι ταξική ρητορεία. Ξεχνά επίσης τη στήριξη της ΕΔΑ στους Κύπριους Αγωνιστές με στόχο την ένωση με την Ελλάδα, τέλος λησμονεί ότι το ΠΑΣΟΚ που θέλει να αντικαταστήσει μπορεί από το 1981 και μετά να κέρδιζε τις εκλογές με διορισμούς και ρουσφέτια αλλά μέχρι την αλλαγή έφτασε με μία συγκλονιστική σύνδεση εθνικών και ταξικών ζητημάτων.

Αν ο ΣΥΡΙΖΑ δεν καταφέρει να κυριαρχήσει στα εθνικά θέματα, αν δεν μπορέσει να σπάσει το μονοπώλιο της ακροδεξιάς στην πατριωτική ατζέντα και δεν πείσει τους πιστούς ότι δεν κινδυνεύει η εκκλησία τους είναι κάτι παραπάνω από βέβαιο ότι θα βρεθεί στο περιθώριο της Ιστορίας.

Αν θες να κυβερνήσεις έναν λαό θρησκευόμενο, με αυξημένο πατριωτικό αίσθημα, που δίνει μεγάλη σημασία στην οικογένεια πρέπει να εξασφαλίσεις ότι θα νιώσει ασφάλεια και εμπιστοσύνη. Αν πάλι σου αρκεί το κράτος των Εξαρχείων μπορείς να συνεχίσεις να προκαλείς, αφήνοντας ανοιχτή την κερκόπορτα στους ναζί και το πεδίο ελεύθερο να συνεχίσουν να αλωνίζουν αυτοί που μας έφεραν ως εδώ Μόνο πρόσεχε γιατί σύντομα μπορεί να μην υπάρχει το ρηχό δίλημμα ΝΑΙ ή ΟΧΙ στο μνημόνιο και τότε τα πράγματα θα γίνουν αρκετά πιο δύσκολα όπως παλιά

Υ.Γ.: Αφορμή για το σημερινό άρθρο στάθηκε το εξαιρετικό κείμενο του Δημήτρη Μάρτου από το Άρδην τ. 91