Στην απάντησή του προς τον Γάλλο δημοσιογράφο της τηλεόρασης, ο κ. Πάγκαλος θα μπορούσε, λοιπόν, πράγματι να επικαλεστεί, πέραν του Στρατηγού Ντε Γκολ, άλλον ένα επιφανή Γάλλο πολιτικό (και σπουδαίο μαθηματικό), τον κακότυχο Γιρονδίνο Μαρκήσιο Κοντορσέ και το γνωστό θεώρημά του- μεταξύ άλλων, υπέρ της αντιπροσωπευτικής δημοκρατίας. Ας θυμηθούμε όμως πρώτα τον πρόσφατο τηλεοπτικό διάλογο στο Παρισινό, παρακαλώ, στούντιο- τον αποδίδω βεβαίως ελεύθερα. Γάλλος δημοσιογράφος: Μα, αφού τα`χετε όλα καλά καμωμένα, για τη σωτηρία της πατρίδας σας, γιατί τότε οι συμπολίτες σας βγαίνουν κάθε τόσο με τέτοια αγανάκτηση στους δρόμους, και με πρώτη μάλιστα ευκαιρία σας γιουχαϊζουν και σας γιαουρτώνουν από πάνω; Έλληνας Αντιπρόεδρος: Αφήστε τα αυτά τα φασιστόμουτρα, τα κουμούνια, τους χαζοβιόληδες που δεν ξέρουν τι κάνουν.
Πίσω τώρα στο θεώρημα του Κοντορσέ. Αληθεύει ασφαλώς το ότι οι σωστές αποφάσεις έχουν πάντα συλλογικό χαρακτήρα. Ο αυταρχισμός και η ελέω οποιουδήποτε εξουσία τού ενός οδηγούν κατά κανόνα σε λάθος δρόμο. Ωστόσο, πάρτε μιαν οποιαδήποτε ομάδα. Εφόσον τα περισσότερα μέλη της έχουν την ικανότητα και τη γνώση (άνω του μέσου όρου) να λάβουν τη σωστή απόφαση, το τελικό αποτέλεσμα, μέσω της συλλογικής διαβούλευσης, θα προσεγγίσει την αρτιότητα. Αν όμως πλειοψηφούν οι ανίκανοι και οι αδαείς (με προσόντα, ευνοήτως, κάτω του μέσου όρου), οι διαβουλεύσεις τους, όχι μόνο δε θα βοηθήσουν την κατάσταση, παρά θα την επιδεινώσουν, καθώς το αποτέλεσμά τους θα αφίσταται προοδευτικά όλο και περισσότερο από την ορθή κρίση.
Συμπέρασμα: Τα περί άμεσης δημοκρατίας, οργής λαού-φωνής θεού στις πολυάνθρωπες σύγχρονες κοινωνίες μας, δυστυχώς ίσως, δεν στέκουν. Προς το συμφέρον του λαού είναι να εκλέξει τους κατά το δυνατόν και κατά περίσταση φωτισμένους αντιπροσώπους του, οι οποίοι, συσκεπτόμενοι κατά τακτά διαστήματα, θα κάνουν, για ένα συμφωνημένο χρονικό διάστημα, κουμάντο.
Ας υποθέσουμε, λοιπόν, πως βαθιά πεπεισμένος ο Α. ή  Β. Αντιπρόεδρός μας για την ορθότητα του θεωρήματος του Κοντορσέ, και προφανώς για την εφαρμογή του στο σύστημα της Αντιπροσωπευτικής Δημοκρατίας, κρίνει πως δικαιωματικά μπορεί να παρακάμπτει τις εκδηλώσεις απόγνωσης, στην κυριολεξία, των συμπατριωτών του, παρουσιάζοντάς τις ως άφρονα οχλαγωγία. Ξεχνά ωστόσο ένα πράγμα. Οι αντιπρόσωποί μας δεν μας αντιπροσωπεύουν μόνο, παρά μας εκπροσωπούν κιόλας. Κι εδώ μου` ρχεται να ρωτήσω κάτι που από καιρό έχω στα χείλη: Τι μανία κι αυτή, οι αντιπρόσωποι που εκλέξαμε, ώστε να ενεργούν για λογαριασμό μας αλλά και να μιλάνε κιόλας για μας, εξ ονόματός μας, να μη χάνουν ευκαιρία, μιλώντας με «ξένους», να μας βλαστημούν , εμάς τους εκλέκτορές τους; Αποκαλώντας μας συλλήβδην, παλαιότερα, απατεώνες και κλεφτρόνια, κι επιλεκτικά ίσως τώρα βλαμένους και χαζοβιόληδες. Όχι, δεν τους ζητάω βέβαια να μασούν τα λόγια τους, που έτσι ξύλινα κιόλας που είναι κινδυνεύουν να τους σταθούν στο λαιμό,  αλλά και τόση αμεσότητα πια (τα εν οίκω εν δήμω φόρα παρτίδα) σαφώς και δεν ταιριάζει στους υπερασπιστές της διαμεσολαβούμενης λαϊκής εξουσίας.
Μαθαίνουμε, τέλος, πως ο κ.Πάγκαλος το σκέφτεται αν θα  είναι υποψήφιος στις προσεχείς βουλευτικές εκλογές. Τούτο μάλλον σημαίνει πως νιώθει πως έχει έρθει και γι` αυτόν το πλήρωμα του χρόνου. Είναι έτσι πιθανόν να αισθάνεται το ελεύθερο να ελεεινολογεί την ανερμάτιστη νεολαία σαν όλους τους άλλους παρασιτεμένους γέροντες, όπως ακριβώς και οι άβγαλτοι νεολαίοι, άλλωστε, εντελώς απερίσκεπτα, λοιδωρούν με τη σειρά τους σε κάθε στιγμή τα δύστυχα γερόντια. Θα του το πω, λοιπόν, κι εγώ στα Γαλλικά, μετά από τον ανεπανάληπτο Georges Brassens: Le temps ne fait rien a l` affaire, quand on est con on est con.