Μεγάλη συζήτηση έχει ξανανοίξει για τους νέους στην πολιτική με αφορμές τη δημιουργία νέων κομμάτων και τις επερχόμενες εκλογές. Βασικό χαρακτηριστικό κάθε συζήτησης περί νέων είναι ότι πάντα γίνεται εν αγνοία τους, γι` αυτό ως μέλος των σημερινών Under 30 θέλω να πω μερικά πράγματα στους μεγάλους της πολιτικής που μας αφορούν.
Εμείς ως νέοι άνθρωποι δεν έχουμε φιλοδοξία το 2014 να μαςπαραδοθεί η διακυβέρνηση της χώρας, δεν έχουμε φιλοδοξία να γίνουμε Υπουργοί ούτε θέλουμε να κυριαρχήσουμε εντός των νέων κομμάτων. Αυτά είναι χαρακτηριστικά των ανθρώπων που συνηθίζουν να συζητούν για εμάς, χωρίς εμάς.
Αυτό που ποθούμε είναι να δούμε τις μεγαλύτερες γενιές, δίκαια και αξιοκρατικά να επιλέξουν τους πραγματικά άριστους της φουρνιάς μας και να τους επιβάλουν στη πολιτική ζωή. Δεν θέλουμε να δούμε χιλιάδες νέους ξαφνικά στην πολιτική γιατί απλά δεν γίνεται, επιθυμούμε όμως κάθε κόμμα ανεξαρτήτως ιδεολογίας να επιβάλει τους 2-3 ταλαντούχους νέους του χώρου του. Μετά θα τους ακολουθήσουμε όλοι...
Δύο είναι οι λόγοι που μέχρι τώρα δεν θέλουν οι νέοι να ενταχθούν στα κόμματα, α) δεν σας εμπιστευόμαστε β) δεν μπορούμε. Ο πρώτος λόγος είναι ξεκάθαρος, όλοι πιστεύουμε ότι θα μας χρησιμοποιήσετε ως νεροκουβαλητές, ότι θα προσπαθήσετε να κερδίσετε ό,τι μπορείτε περισσότερο από εμάς και μετά τις εκλογές θα μας πετάξετε σε μία άκρη απολαμβάνοντας την εξουσία που σας στηρίξαμε για να αποκτήσετε. Ο δεύτερος είναι ακόμα πιο απλός, ο νέος αν δεν είναι γόνος μεγάλης οικογένειας, παλεύει σε μια άθλια αγορά εργασίας να επιβιώσει, προσπαθεί να φτιάξει τη ζωή του και στα 30 του δεν έχει περιουσία, μηχανισμό και γνωριμίες ικανές να του εξασφαλίσουν μια εκλογή. Πώς να τολμήσει για παράδειγμα ένα νέο παιδί να βάλει υποψηφιότητα όταν στην ίδια περιφέρεια με το ίδιο κόμμα κατεβαίνει ένας πρώην Υπουργός ή ένας εν ενεργεία Βουλευτής;
Αν η σημερινή γενιά της εξουσίας διδάξει πολιτικό ήθος όλα θα αλλάξουν για πάντα. Αν κάθε κόμμα τοποθετήσει στις εκλόγιμες θέσεις του Ευρωψηφοδελτίου και του Επικρατείας νέους ανθρώπους και στις τελευταίες τους σοφούς και σπουδαίους, δίνοντας στην κοινωνία το μήνυμα ότι δεν φτιάχνουμε κόμματα για να ξαναβολευτούμε οι ίδιοι αλλά για να αλλάξει ο τόπος, οι συνέπειες θα είναι ευεργετικές, τεράστιες και άμεσες.
Αν για εκπροσώπους των κομμάτων και για ελάχιστες ακόμα σημαντικές κομματικές θέσεις εμπιστευθούν τη γενιά μας, όλοι μας θα πιστέψουμε ότι υπάρχει ελπίδα.
Τα πάνελ των εκπομπών θα γεμίσουν με τριαντάρηδες, και στα δύο κοινοβούλια θα εκκολαφθούν οι Υπουργοί και οι Πρωθυπουργοί του μέλλοντός μας, μήνυμα προς αυτή τη γενιά και ειδικά προς την επόμενη ότι η πολιτική αλλάζει και ότι αξίζει τον κόπο να ασχοληθείς σοβαρά.
Δεν είναι λοιπόν χιλιάδες αυτοί που αναζητούνται, δεν είναι καν δεκάδες, αρκούν δύο-τρία πραγματικά αστέρια σε κάθε παράταξη να τοποθετηθούν στη πρώτη γραμμή. Πώς θα τους βρείτε; Μα αυτή ακριβώς είναι η αποστολή σας, η σοφία και η εμπειρία σας πρέπει να λειτουργήσουν για να ανακαλύψουν τους άριστους των αρίστων, αυτούς που θα γίνουν η αφορμή για να αλλάξουν στάση προς την πολιτική ολόκληρες γενιές, αυτούς που πολύ καλά ξέρετε ότι θα σας φέρουν την επιτυχία. Δεν αρκεί όμως ούτε απλά να τους βρείτε, ούτε να τους επιβάλετε στη δημόσια ζωή, πρέπει να τους στηρίζετε συνεχώς, να τους συμβουλεύετε και να τους προστατεύετε, γιατί αν και αυτοί δεν τα καταφέρουν, απλά την πατήσαμε...