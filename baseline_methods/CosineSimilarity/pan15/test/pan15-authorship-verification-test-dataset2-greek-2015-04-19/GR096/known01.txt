Δεν έχω την πληροφόρηση ούτε την αναγκαία γνώση για να κρίνω αν, μέσω της ανακεφαλαιοποίησης των ελληνικών τραπεζών, εξυφαίνεται κάποιο καταχθόνιο σχέδιο των πιστωτών μας με στόχο τον αφελληνισμό τους.
Κάποιοι όμως ισχυρίζονται ότι κάτι γνωρίζουν. Την Τρίτη, στο κεντρικό δελτίο του MEGA, ο κ. Αδαμάντιος Πεπελάσης και ο εκπρόσωπος των εργαζομένων της Εθνικής τράπεζας άφησαν να εννοηθεί ότι μάλλον υφίσταται ένα τέτοιο σχέδιο αν και δεν παρουσίασαν κάποιο στοιχείο που να το τεκμηριώνει. Στη συνέχεια ο τελευταίος κατήγγειλε την κυβέρνηση που δεν επιτρέπει (ορθότερα, χρηματοδοτεί) τα ασφαλιστικά ταμεία ώστε να συμμετέχουν στην επικείμενη αύξηση του μετοχικού κεφαλαίου της τράπεζας. Την Τετάρτη ξύπνησε και ο ΣΥΡΙΖΑ μαζί με το υπόλοιπο «αντιμνημονιακό τόξο» και κατήγγειλαν το «νέο κούρεμα» στα αποθεματικά των ασφαλιστικών ταμείων.

Το παράδοξο με όλα τα παραπάνω είναι ότι οι ελληνικές τράπεζες, παρά τις εξευτελιστικές αποτιμήσεις τους, δυσκολεύονται να βρουν ιδιώτες επενδυτές πρόθυμους να συμμετέχουν έστω και στο 10% της αναγκαίας ανακεφαλαιοποίησής τους. Με άλλα λόγια, αυτό που κάποιοι απαιτούν να κάνουν με κυβερνητική προτροπή και χρήματα τα ασφαλιστικά ταμεία -που, σημειωτέον, τα περισσότερα αδυνατούν να πληρώνουν τις συντάξεις στους ασφαλισμένους τους- το αποφεύγουν οι ιδιώτες μέτοχοι, προφανώς, επειδή φοβούνται ότι μπορεί να χάσουν και άλλα χρήματα.

Το «επιχείρημα» που προβάλλεται είναι ότι η συμμετοχή των ασφαλιστικών ταμείων στο μετοχικό κεφάλαιο της Εθνικής είναι σήμερα 16,4% οπότε, σε περίπτωση μη συμμετοχής τους στην αύξηση, αυτό - άρα και η περιουσία τους- θα μειωθεί δραματικά. Μα, καλά, πότε ξύπνησαν να θρηνήσουν όλοι αυτοί; Τα τελευταία 6-7 χρόνια η μετοχή -άρα και η αντίστοιχη αποτίμηση της περιουσίας των ταμείων- έχασε πάνω από το 98% της μέγιστης τιμής της και δεν μίλησε κανείς. Τώρα, με αφορμή την ανακεφαλαιοποίηση, τους έπιασε ο πόνος;

Εξίσου παράδοξο είναι ότι, με ιδιαίτερη ευκολία και επιχειρήματα συζητήσεων καφενείου, υπερθεματίζουν στη συμμετοχή ασφαλιστικών αποθεματικών σε μια διαδικασία διάσωσης των τραπεζών την οποία οι ίδιοι έχουν επανειλημμένως καταγγείλει.

Με την ίδια βέβαια επιπολαιότητα, αν η κυβέρνηση αποφάσιζε να επιβάλλει στα ασφαλιστικά ταμεία υποχρεωτική συμμετοχή στην αύξηση μετοχικού κεφαλαίου της Εθνικής, θα διατύπωναν οργίλες καταγγελίες για «διάσωση των τραπεζιτών με τα αποθεματικά των ταμείων». Τουλάχιστον σε αυτή την περίπτωση θα είχαν κάποιο δίκιο.
Επαναλαμβάνω, γυρίζοντας στην αρχή, ότι δεν γνωρίζω για το «σχέδιο αφελληνισμού» του τραπεζικού συστήματος και τι επιπτώσεις θα έχει κάτι τέτοιο - αν, τελικώς, συμβεί. Πιθανώς κάποιοι «πατριώτες» επιχειρηματίες να αγωνιούν επειδή θα έχαναν προνομιακές σχέσεις που τους άνοιγαν τις κάνουλες και τους «ρυθμίζουν» τα θαλασσοδάνειά τους.  

Ο Γιάνης Βαρουφάκης σε χθεσινό του άρθρο προτρέπει «Να αφελληνιστούν» οι τράπεζες και τα επιχειρήματά του είναι σοβαρά. Βεβαίως, η πρόσφατη ιστορία λέει ότι όταν δυο γαλλικοί τραπεζικοί όμιλοι αγόρασαν πριν από κάποια χρόνια την Εμπορική και τη Γενική, υποχρεώθηκαν στο τέλος να τις «χαρίσουν» αφού προηγουμένως είχαν χάσει κάποιες εκατοντάδες εκατομμύρια ευρώ.

Εκείνο πάντως που γνωρίζω είναι ότι ενώ η αποτίμηση των τεσσάρων «συστημικών» ελληνικών τραπεζών είναι δεν είναι ένα δισ. ευρώ (αποτιμήσεις 8.04.13) οι «τοκογλύφοι», «κερδοσκόποι» κ.λπ. δεν γυρίζουν ούτε να τις κοιτάξουν. Υποψιάζομαι, επίσης, ότι κανένας συνδρομητής του ΟΤΕ θρήνησε τον «εκγερμανισμό» του και ότι οι τουρκικές λίρες των δανείων της κερδοφόρας Finansbank (θυγατρική της ΕΤΕ) μάλλον δεν προβληματίζουν κανέναν Τούρκο πελάτη της. Γνωρίζουμε, τέλος, όλοι, ότι φθάσαμε ως εδώ με «γαλανόλευκους» τραπεζίτες, ακόμη κι αν δεν ευθύνονται όλοι ή όλοι το ίδιο.