Κατά την αποκλειστική διαρροή στο online πλέον Βήμα ο υπουργός μας της Ανάπτυξης, Μιχάλης Χρυσοχοϊδης, στην τελευταία σύσκεψη της κυβερνητικής οικονομικής επιτροπής φέρεται δηλώσας: "Με βλάκες και προτεστάντες δεν τα βγάζουμε πέρα". Τι να`χε άραγε ακριβώς στο νου του ο μισαλλόδοξος ποιητής, και ποιά η φύση του παρακινδυνευμένου  συνειρμού του που τον έκανε, εν τέλει, να σηκώσει τα χέρια ψηλά;
Συλλήβδην βλάκες οι Προτεστάντες, κομμάτι δύσκολο να υποστηριχθεί. Η ιστορία έχει δείξει πως οι περισσότεροι ήταν μάλλον προκομένοι άνθρωποι, και οι ευρωπαϊκές τουλάχιστον χώρες στις οποίες ρίζωσε, με τον ένα ή με τον άλλο τρόπο, ο Προτεσταντισμός- η Αγγλία, η Γερμανία, η Ολλανδία κ.α.- στην πρωτοπορία μάλλον βρέθηκαν, της οικονομικής ανάπτυξης μεταξύ των άλλων. Κι αν σε θέματα κοινωνικής δικαιοσύνης ενδεχομένως να μη συνέβαλαν και τόσο, κανείς δε μπορεί να αμφισβητήσει την πολύτιμη συνδρομή τους στην υπόθεση των ατομικών ελευθεριών και της έλλογης κρίσης κατά συνείδηση. Είχαν βέβαια και οι άνθρωποι αυτοί το μαράζι τους, τη βαθιά ριζωμένη πίστη πως ο Κύριός τους έχει ήδη προκαθορίσει ποιοί απ` αυτούς θα βρεθούν  μαζί του στον ευφρόσυνο παράδεισο και ποιοί θα καταλήξουν την ίδια σκληρή μέρα της Κρίσης στο πυρ το εξώτερο. Ν` αλλάξουν οι ίδιοι την παραδείσια ή κολασμένη μοίρα τους δε γινόταν, μπορούσαν όμως ν` αναζητήσουν εδώ στη γη σημάδια των προειλημμένων αποφάσεων του Παντοδύναμου. Η οικονομική επιτυχία, μεγάλη ή μικρή, ήταν το ασφαλέστερο ίσως από αυτά τα σημάδια. Κι έτσι εδώ το μαράζι τους, όπως έχει δείξει στην κλασική του ανάλυση ο Βέμπερ, μετατρεπόταν σε κινητήρια δύναμη για τη συσσώρευση πλούτου, με αρωγό τις ασκητικές τους επιλογές στην καθημερινή τους ζωή- όπου  το σκατό τους γινόταν, με άλλα λόγια, κι αυτό παξιμάδι .
Θα τα ξέρει φυσικά όλα αυτά ο αξιότιμος κ. υπουργός, κι έτσι αλλού πρέπει ν`αναζητήσουμε την έμπνευσή του να βάλει στο ίδιο τσουβάλι τους προτεστάντες και τους φτωχούς τω πνεύματι. Από τότε που κατήγαγε τον μεγάλο του θρίαμβο επί της διαβόητης 17ης Νοέμβρη θα πρέπει μάλλον να πείσθηκε βαθιά μέσα του πως τα έξυπνα πουλιά από τη μύτη πιάνονται. Δε γινόταν βέβαια να το προβάλει και δημόσια το αξίωμα αυτό, αφού η σπουδαία επιτυχία του κατά κανέναν τρόπο δεν έπρεπε να ταυτιστεί με τον εκρηκτικό μηχανισμό που έσκασε στα χέρια ενός αδέξιου, τουλάχιστον, στελέχους της οργάνωσης. Απώθησε έτσι στα ενδότερα της ψυχής του τη σχετική διαπίστωση, και να που όπως συνήθως συμβαίνει το απωθημένο βρήκε την πρώτη ευκαιρία να ξαναβγει στην επιφάνεια.
Μα τότε, πώς εξηγείται η δημόσια παραδοχή του- εμπρός στους συναδέλφους του, έστω,τους λοιπούς επιτελείς της Κυβέρνησης- πως από κοινού οι βλάκες και οι προτεστάντες δεν παίζονται; Σύμφωνα με το προηγούμενο σκεπτικό, ξύπνιοι, για να μην πω τετραπέρατοι, θα πρέπει να συμφωνεί και ο κ. Χυσοχοϊδης μας πως είναι οι Διαμαρτυρόμενοι. Και η εμπειρία του θα` πρεπε να τον διδάσκει πως και με σταυρωμένα χέρια να`μενε  ο ίδιος,τα ξύπνια αυτά πουλιά κάποια στιγμή θα πιάνονταν, σαν όλα τ` άλλα, από τη μύτη. Ναι αλλά εδώ σειρά έχει τώρα η επιστήμη να σηκώσει κι εκείνη τα χέρια ψηλά. Πάνω από τη λαϊκή σοφία, την οποία ο κ. Χρυσοχοϊδης στην ένδοξη σταδιοδρομία του είχε την ευκαιρία να εμπεδώσει καταλλήλως, ορθώνεται προφανώς μια άλλη μεγάλη αξία, που θα πρέπει να του τη δίδαξε η μακρά θητεία του ως Υπουργού Δημόσιας Τάξης- αφήστε, σας παρακαλώ στην άκρη τα παιδιαρίσματα περί Προστασίας του Πολίτη, και δεν συμμαζεύεται: Η Διαμαρτυρία, "απ` όπου κι αν προέρχεται", κι όποια μορφή κι αν παίρνει, είναι βλακεία. Η αγανάκτηση είναι στραβομάρα. Και μάλιστα, δυστυχώς, μεταδοτική. Μαζεύτε την, όσο είναι καιρός, γιατί αν την αφήσουμε να διαδοθεί, μετά δεν θα μπορούμε πια να την κουμαντάρουμε.     
Για να δούμε, όμως, και τι μαντάτα θα μας στείλουν αύριο μεθαύριο κι  όλοι αυτοί οι ανεπρόκοποι.