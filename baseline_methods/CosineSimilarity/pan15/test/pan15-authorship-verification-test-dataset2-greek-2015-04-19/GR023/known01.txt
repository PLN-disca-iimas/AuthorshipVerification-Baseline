Πέρασαν από πάνω μου δυόμισι μήνες και δύο προεκλογικές περίοδοι. Ξυπνώντας κάθε πρωί, συχνά πριν ακόμη ανοίξει καλά-καλά το μάτι μου και πριν πάω τα παιδιά μου στο σχολείο, ξεκινούσα το διάβασμα σε ελληνικές και ξένες ηλεκτρονικές ειδησεογραφικές σελίδες. Πέρασα πολλά 12ωρα στο γραφείο, διαβάζοντας όλες τις πηγές, παρακολουθώντας δελτία ειδήσεων και προσπαθώντας να καταλάβω πίσω από τις γραμμές τί εννοούν Έλληνες και Ευρωπαίοι.
Βάζοντας κάτω όλα τα "προγράμματα", τα "σχέδια" και τις "προτάσεις" των κομμάτων που διεκδικούν ρόλο στην κυβέρνηση, το μόνο που βρήκα είναι μισόλογα. Δεν έχουν κανένα απολύτως σχέδιο. Σχέδιο, όπως αυτό που εννοώ εγώ - φαντάζομαι και εσείς - στην καθομιλουμένη και σε όλες τις εκφάνσεις της ζωής μας. Στις δουλιές μας, στο σπίτι μας, στα όνειρα που θέλουμε να κάνουμε πραγματικότητα.
Τί σημαίνει σχέδιο; Χάνω κάτι, ή μήπως υπάρχουν διαφορετικοί τρόποι να το εξηγήσει κανείς;
Εγώ πάντως, όταν λέω "σχέδιο", εννοώ κάτι με αρχή - μέση - τέλος, που μπορείς να το βάλεις σε ένα χαρτί και οι υπολογισμοί να "βγαίνουν". Όταν εγώ κάνω τέτοια σχέδια στο σπίτι μου, τα βάζουμε κάτω με την γυναίκα μου, μετράμε τις δυνάμεις μας, τα πιθανά εμπόδια, πόσος χρόνος θα χρειαστεί για να πετύχουμε τον στόχο, τί πρέπει να "κόψουμε" από αλλού, πόσο μας "παίρνει" και καταλήγουμε σε μία απόφαση. Ξέρουμε εκ των προτέρων, ότι θα υπάρχει και το δύσκολο κομμάτι - το κόστος. Το συνυπολογίζουμε και αποφασίζουμε.
Είναι σχέδια αυτά που μας παρουσίασαν αυτοί που διεκδικούν την ψήφο μας;
Όχι, είναι μισόλογα.
Η δεύτερη παρατήρησή μου είναι, ότι ουδείς διδάσκεται από τα λάθη του, ή από τα λάθη των αντιπάλων του. Προσπερνώ τα μεγαλειώδη και καταστροφικά λάθη που έκανε το ΠΑΣΟΚ από το 2009 (ας μην πάμε πιο πίσω) και στέκομαι μόνο στις χονδροειδείς γκάφες της τελευταίας διετίας.
Δείτε τί έκαναν οι βασικοί διεκδικητές της εξουσίας: ο Σαμαράς, αφού το τράβηξε όσο δεν πήγαινε με τον αντιμνημονιακό ανένδοτο, διαπίστωσε στο τέλος ότι το κόστος της επιστροφής σε μία λογική και στοιχειωδώς ρεαλιστική πολιτική έναντι της Ευρώπης, είχε τόσο μεγάλο κόστος που δεν απείχε και πολύ από εκείνο που κατέβαλε το ΠΑΣΟΚ.
Και ο Τσίπρας, αντί να πάρει το μάθημα, πήρε φόρα με τη θεωρία της καταγγελίας του μνημονίου και εκτοξεύθηκε εκτός ηλιακού συστήματος. Κάποια στιγμή, όταν αντίκρυσε τον Άρη, είπε να το κόψει αλλιώς. Μόνο που τα καύσιμα δεν αρκούν για να επιστρέψεις στη Γη, όταν έχεις απομακρυνθεί μερικά έτη φωτός...
Αναζητώ κάποιον που να με πείσει ότι μπορεί να διαχειριστεί την κατάσταση. Δυστυχώς, δεν με πείθουν ότι μπορούν να το κάνουν αυτό τα κόμματα, που αντί να αρθρώσουν πολιτικό λόγο, μου πουλάνε μισόλογα. Που συμφωνούν (όλα) ότι είναι ανάγκη να φτιάξουμε ένα εθνικό φορολογικό σύστημα, αλλά δεν μου δείχνουν ούτε ένα πινακάκι με τις κλίμακες που θα προτείνουν, ή με τις αλλαγές που έχουν κατά νου για να χτυπήσουν τη φοροδιαφυγή. Που δεν μου έχουν πει ούτε ένα από τα νέα μέτρα, τα οποία ξέρω - γιατί δεν είμαι αφελής, ή βλάκας - ότι θα έρθουν μετά από τις εκλογές. Που δεν μου λένε καθαρά και ξάστερα, ποιός μπορεί να συνεργαστεί με ποιόν από μεθαύριο - ούτε πείθουν οτι διαθέτουν την ωριμότητα να οικοδομήσουν σοβαρές κυβερνητικές συνεργασίες. Οτι είναι αποφασισμένα να προτάξουν το συμφέρον της χώρας, έναντι εκείνου του κόμματος.
Αισθάνομαι ότι κρίνεται η ζωή μου και η ζωή των παιδιών μου, από το εκλογικό αποτέλεσμα μίας βραδιάς. Δεν βλέπω κανέναν εδώ γύρω, εντός συνόρων, που να κερδίζει την εμπιστοσύνη μου. Θα ψηφίσω με το μισό της μισής καρδιάς μου και με το βλέμμα στο μόνο σταθερό σημείο που βλέπω στον ορίζοντα. Και στον οπτικό μου ορίζοντα, η μόνη που μπορώ να εμπιστευθώ είναι η Ευρώπη.
Δεν θέλω να αδικήσω κανέναν. Μόνο που δεν βλέπω κανένα σχέδιο στο τραπέζι, εκτός από το (κακό) σχέδιο που έχει βάλει στο τραπέζι η Μέρκελ. Ωστόσο, η Ευρώπη, όπως την έχω ζήσει εγώ από ένα βράδυ του 1991 που βρέθηκα στο Μάαστριχτ για να παρακολουθήσω την τελετή υπογραφής της Ενωσης, είναι η Ιστορία μίας σειράς συμβιβασμών. Γιατί η "Ενωμένη Ευρώπη" μπορεί να είναι αργή και δυσκίνητη, μπορεί να κάνει λάθη και ενίοτε εγκληματικά λάθη, μπορεί να είναι συχνά άδικη ή παράλογη, είναι όμως και ο καλύτερος τρόπος που έχει βρεθεί, ώστε να διασφαλιστεί η ειρήνη, η σταθερότητα και η πρόοδος για τους πολίτες της. Δεν ξέρω αν υπάρχει δρόμος επιστροφής για την Ελλάδα, από εδώ που έχει φτάσει. Αλλά μπορώ να πω αυτό: αν περιμένουμε να τον ανακαλύψουμε από σύμπτωση ή να μας τον υποδείξουν αυτοί που ζητούν την ψήφο μου για να μου πουν από Δευτέρα τί θα την κάνουν, τότε καλύτερα να μένει. Ελπίζω μόνο στην Ευρώπη και για ένα επιπλέον λόγο: γιατί - θες από σύμπτωση; - συμβαίνει το συμφέρον των Ευρωπαίων να υπαγορεύει την διάσωση της Ελλάδας. Στην Ευρώπη θα δώσω την ψήφο μου.