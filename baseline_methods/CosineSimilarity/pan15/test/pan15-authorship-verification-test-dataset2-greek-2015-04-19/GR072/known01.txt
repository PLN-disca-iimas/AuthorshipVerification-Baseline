Έκανα το λάθος να δω δελτίο ειδήσεων το βράδυ - στην οθόνη ο υπηρεσιακός πρωθυπουργός Ευάγγελος Βενιζέλος και ο σκιώδης υπουργός αποκρατικοποιήσεων Κωστής Χατζηδάκης έκρουαν τον κώδωνα του κινδύνου (σε ποιόν;) για την σωτηρία του ευρώ, για την σωτηρία της ευρωζώνης, για την σωτηρία της Ενωμένης Ευρώπης (θα επαναλάβω: σε ποιόν; από ποιο μέλος του ακροατηρίου τους - βουλευτές ή πολίτες - εξαρτάται η σωτηρία ή ο όλεθρος των ευρωπαϊκών θεσμών;). Και σχεδόν κρατιόμουν να μην πετάξω το μπουκάλι της μπίρας μου στην τηλεόραση (ναι, πίνω όταν βλέπω ειδήσεις, αλλιώς δεν αντέχονται). Γιατί θυμήθηκα τις τελευταίες ευρωεκλογές, εκείνες της τεράστιας αποχής. Και θυμήθηκα τον δημόσιο διάλογο που επικρατούσε τόσο προεκλογικά, όσο και μετεκλογικά, για την ερμηνεία της αποχής, κυρίως μεταξύ των δύο μεγάλων κομμάτων, αυτών δηλαδή που φιλοξενούν/περιθάλπουν τους δύο άντρες.
Για την ακρίβεια, θυμήθηκα τον συστηματικό τρόπο με τον οποίο αντιμετωπίζονται οι ευρωεκλογές: σαν διαγωνισμός δημοτικότητας, σαν ένα είδος γκάλοπ με μεγάλο δείγμα - και σαν βαλβίδα εκτόνωσης της κρίσης εκπροσώπησης, με την ανέξοδη ψήφο διαμαρτυρίας και την αποχή - όχι σαν εκλογές για το σώμα που ορίζει τους βασικούς άξονες της πολιτικής που θα ακολουθήσουν 27 χώρες. Και θυμήθηκα το άρθρο διευθυντή μεγάλης κυριακάτικης εφημερίδας που έλεγε (ο βλαξ) ότι έτσι κι αλλιώς, καμιά σπουδαία απόφαση δεν λαμβάνεται στο ευρωκοινοβούλιο - όλα συμβαίνουν στο συμβούλιο των υπουργών.
Κυβέρνηση κι αντιπολίτευση, μαζί τους και οι μεγαλοδημοσιογράφοι, συνεχίζουν να λειτουργούν σαν κομματάρχες της επαρχίας του '50, αρνούνται να δεχτούν ότι το κέντρο βάρους της πολιτικής έχει μετατοπιστεί. Όποιος περάσει απέξω από το ευρωκοινοβούλιο όταν έχει ολομέλεια νιώθει στον αέρα την ένταση των διαβουλεύσεων, των διαπραγματεύσεων, της δρώσας πολιτικής. Αλλά εκείνοι, προτιμούν να είναι περιχαρακωμένοι στο καφενείο της Βουλής και να τροφοδοτούν με παραπολιτικά τον μικρόκοσμο των εφημερίδων, των σχολιαστών των ειδήσεων - και των ανώνυμων μπλογκ.

Συζητάμε εδώ και καιρό για την απώλεια της εθνικής μας κυριαρχίας και παραλείπουμε να πούμε ότι ένα μέρος αυτής το εκχωρήσαμε όταν προσχωρήσαμε σε έναν υπερεθνικό πολιτικό οργανισμό, όπως είναι η Ευρωπαϊκή Ένωση. Γιατί κάνουμε σαν αυτό να μην συνέβη. Δεν το κάνουμε μόνο εμείς - που ζούμε με χρήματα της Ευρώπης τριάντα χρόνια τώρα. Το κάνουν και οι άλλοι. Το κάνει η Άνγκελα Μέρκελ όταν ασχολείται με τις εκλογές στη Βόρεια Ρηνανία - Βεστφαλία, αφήνοντας την ευρωζώνη στην τύχη της. Το κάνουν οι βρετανικές εφημερίδες που δεν κρύβουν την χαρά τους στην ιδέα της διάλυσης της ευρωζώνης. 

Ναι, η κρίση που ζούμε είναι ευρωπαϊκή - δεν είναι ελληνική, δεν γερμανική, δεν είναι βρετανική, δεν είναι τοπική. Και είναι κυρίως κρίση πολιτική. Για να την αντιμετωπίσουμε χρειαζόμαστε περισσότερη Ευρώπη, όχι λιγότερη, στα όργανα της Ευρωπαϊκής Ένωσης πρέπει να απευθύνουν τις εκκλήσεις τους, όσοι θέλουν να κάνουν τέτοιες και πρέπει να βρουν έναν τρόπο να ξανασυνδέσουν τον Έλληνα πολίτη (όπως και κάθε πολίτη της Ευρώπης), με τα κέντρα εξουσίας των Βρυξελλών και του Στρασβούργου. Κυρίως, πρέπει να ξυπνήσει η ευρωπαϊκή εθνική συνείδηση, να αποκτήσουμε ευρωπαϊκή εθνική ταυτότητα. Αλλά αυτό δεν συμφέρει τους ξελιγωμένους επαρχιώτες κομματάρχες που ορίζουν τον πολιτικό λόγο στην Ελλάδα - θα χάσουν τις μικρές τους εξουσίες, τα φεουδάκια τους. Και δεν συμφέρει ούτε εκείνους που φαντασιώνονται ότι θα ανατρέψουν το "καθεστώς" και θα εγκαθιδρύσουν άμεση δημοκρατία (αλλά αυτό είναι μια άλλη ιστορία).