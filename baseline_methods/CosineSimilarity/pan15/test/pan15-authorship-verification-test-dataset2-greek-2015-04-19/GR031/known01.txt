Σε ένα πρόσφατο φύλλο της IHT (October 8 2013 "Push to secede in Colorado") διαβάζουμε μία εξαιρετικά ενδιαφέρουσα είδηση: 11 αγροτικές περιφέρειες της πολιτείας Κολοράντο των ΗΠΑ ετοιμάζονται να αποσχισθούν και να δημιουργήσουν τη δική τους πολιτεία διότι οι κάτοικοι διαφωνούν με ορισμένους νόμους και συγκεκριμένα τους περιορισμούς στην κατοχή όπλων και την ανεκτική πολιτική στους γκέι, τη μαριχουάνα και τη λαθρομετανάστευση.
Χωρίς να το γνωρίζουν, αυτοί οι «αντιδραστικοί» αγρότες στην ουσία αντιπροσωπεύουν μια πραγματική επανάσταση στην έννοια της πολιτικής όπως εννοείτο μέχρι σήμερα. Όχι φυσικά όσο αφορά τους στόχους και τις αξίες τους αλλά όσο αφορά τον τρόπο με τον οποίο προσπαθούν να τους υλοποιήσουν: Πολιτική εννοούμενη όχι ως υποχρέωση της «συμμετοχής» στα κοινά αλλά ως άσκηση του δικαιώματος της «εξόδου» από τα κοινά.
Η πολιτική επιστήμη διακρίνεται μεταξύ δύο τρόπων άσκησης της πολιτικής: Ο ένας είναι η «φωνή». Εδώ αν διαφωνείς με μία απόφαση ή μία κυβέρνηση διαμαρτύρεσαι, διαδηλώνεις ή ψηφίζεις εναντίον της στις εκλογές. Αυτός είναι ο κυρίαρχος τρόπος στις δημοκρατίες.
Ο δεύτερος τρόπος είναι η «έξοδος». Εδώ όταν διαφωνείς «ψηφίζεις με τα πόδια σου» αποχωρώντας είτε μεταβαίνοντας σε μία άλλη κοινότητα που ανταποκρίνεται περισσότερο στα ιδεώδη σου είτε δημιουργώντας μαζί με τους ομοϊδεάτες σου μία νέα κοινότητα.
Από τη φιλελεύθερη σκοπιά η «έξοδος» υπερτερεί σαφώς έναντι της «φωνής». Διότι η μέθοδος της «φωνής» οδηγεί σε συγκρούσεις και αντιπαραθέσεις και στην αρχή του «ο κερδισμένος τα παίρνει όλα». Επίσης βασίζεται στον καταναγκασμό που επιβάλλει η πλειοψηφία: Ένας μαρξιστής π.χ. που ζει σε ένα καπιταλιστικό σύστημα δεν θα μπορέσει ποτέ του να δουλέψει σε ένα εργοστάσιο όπως το φαντάζεται δηλαδή όπου η ιδιοκτησία ανήκει στους εργαζόμενους και οι αποφάσεις λαμβάνονται από το σοβιέτ. Όμως σε ένα σύστημα όπου η «έξοδος» θα ήταν ο κυρίαρχος τρόπος, ο μαρξιστής -όπως, άλλωστε, κάθε πολίτης- θα είχε τη δυνατότητα να ζήσει τη φαντασίωσή του στα πλαίσια της κοινότητας ή του «έθνους» που θα είχε δημιουργήσει.
Στο σύστημα όπου η «έξοδος» κυριαρχεί, το κράτος μεταβάλλεται από μία μηχανή ομογενοποίησης σε ένα πεδίο πειραματισμού και καινοτομιών όπου χιλιάδες λουλούδια μπορούν να ανθίσουν. Όπως γράφει ένας από τους κορυφαίους φιλοσόφους της εποχής μας, ο μακαρίτης Robert Nozick στο θρυλικό "Anarchy State and Utopia": «To φιλελεύθερο κράτος αποτελεί το πλαίσιο εντός του οποίου οργιάζει η φαντασία».
Οι παλαιές έριδες όπου κάθε κόμμα προσπαθεί να επιβάλλει το δικό του μοντέλο σε όλη την κοινωνία θα έπαυε να υφίσταται-διότι απλούστατα δεν θα υπάρχει μία «κοινωνία» αλλά εκατοντάδες. Άλλες κοινωνίες θα ανθούσαν καθώς θα προσέλκυαν συνεχώς νέα μέλη ενώ άλλες θα μαράζωναν και θα πέθαιναν από έλλειψη μελών.
Το σύστημα θα θύμιζε τις διαδικασίες δημιουργίας ομάδων (cybercommunities) στο ίντερνετ. Κάθε ομάδα ή κοινότητα έχει τις δικές της αξίες και κανόνες, άλλες ανθίζουν και άλλες με τον καιρό εξαφανίζονται.
Δυστυχώς στην Ελλάδα εξακολουθούμε να ζούμε ακόμα στο παλαιολιθικό καθεστώς της «φωνής». Εξακολουθούμε να πιστεύουμε ότι η πολιτική φαντασίωση εκάστου εξ ημών θα πρέπει σώνει και καλά να επιβληθεί είτε δια των εκλογών είτε δια του ροπάλου στην υπόλοιπη κοινωνία. Εξακολουθούμε να διαδίδουμε το ολοκληρωτικό story ότι η «συμμετοχή» στα κοινά είναι υπέρτατο ιδεώδες και ότι ο «διάλογος» για τη διαμόρφωση μιας «κοινής» αντίληψης είναι το απόλυτα επιθυμητό. Και μ` αυτό τον τρόπο απλά επιτυγχάνουμε να διαιωνίζουμε την ύπαρξη του πλέον συγκεντρωτικού, ανελαστικού και δυσλειτουργικού κράτους στην Ευρώπη όπου απαγορεύεται κάθε πειραματισμός και όπου, απλώς, ανθίζουν μόνο τσουκνίδες.