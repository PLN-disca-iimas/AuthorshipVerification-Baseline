Τέρας: Ομογενείς «σώζουν» τις χώρες, με συσσωρευμένα χρέη, δανείζοντάς τους δισεκατομμύρια.

Το Φθινόπωρο του 2012, Έλληνες ομογενείς, μέσω της οργάνωσης End National Debt, δημοσιοποίησαν έγγραφο, με το οποίο υποστηρίζεται η επιβεβαίωση κατάθεσης 600 δισεκατομμυρίων δολαρίων σε τράπεζα του Καναδά, με δικαιούχο την Κυρίαρχη Ελληνική Δημοκρατία. Υπάρχουν ακόμη 50 τα οποία αφορούν την Κύπρο, τα οποία μέσα στον Απρίλιο έγιναν 49 και παρουσιάστηκαν ως νέα επιχειρηματική κίνηση. Με άλλα λόγια, συγκεκριμένη οργάνωση, με ιστοσελίδα που θυμίζει ερασιτεχνικό blog στο WordPress και εντελώς ανενεργά πεδία (ακόμη και αυτό της επικοινωνίας), θέλει να «σώσει» πρώτα την Ελλάδα και μερικούς μήνες αργότερα την Κύπρο. Το πώς και με ποιους όρους εξηγείται εδώ.

Υπάρχει κάποιος που αγαπάει το φως και γι αυτό κυκλοφορεί σε ανοιχτούς χώρους και αποφεύγει τις συναντήσεις σε σκοτεινά υπόγεια και στοές. Είναι οραματιστής μιας χώρας ελεύθερης. Δεν είναι μέλος καμίας λέσχης, δεν υπηρετεί σε κανένα στρατό, δεν είναι οπαδός κάποιου κόμματος και συγκεκριμένης θρησκείας. Είναι οραματιστής, μα όχι ονειροπόλος. Θέλει μια Ελλάδα που θα φωτίσει τον πλανήτη παράγοντας αξιωματικά πολιτισμό. Μπορούν να ειπωθούν πολλά για τον Αρτέμη Σώρρα, αλλά αρκεστείτε στον τρόπο με τον οποίο παρουσιάζει ο ίδιος τον εαυτό του, μέσα από την ιστοσελίδα του. Σε περίπτωση που δεν κορεστείτε με τους χαρακτηρισμούς που αποδίδονται σε τρίτο ενικό πρόσωπο, τότε μπορείτε να περάσετε από τη θεωρία την πράξη. Εξώδικο προς την κυβέρνηση, προς το υπουργείο Οικονομικών. Εξώδικο, το ίδιο προς τον Εισαγγελέα του Αρείου Πάγου και προς την Τράπεζα της Ελλάδος. Δεν είναι μόνο οι διαψεύσεις από ομογενείς επιχειρηματίες στην άλλη άκρη του Ατλαντικού, οι αντίστοιχες από την Bank of Montreal σε ερωτήσεις δημοσιογράφων, ούτε οι σχετικές ανακοινώσεις του υπουργείου οικονομικών ή το πόρισμα της Τράπεζας της Ελλάδος. Ούτε τα έγγραφα που ανέβασε στο twitter ο Άδωνις Γεωργιάδης με τα πιστοποιητικά καταθέσεων να αναφέρονται σε χώρα με όνομα «SOVEREIGN DEMOCRACT OF ELLAS». Όλα αυτά έγιναν στα τέλη του περασμένου Οκτωβρίου. Υπάρχουν μερικά ακόμη που είχαν προηγηθεί και παρουσιάζουν εξίσου -αν όχι μεγαλύτερο- ενδιαφέρον.

Πώς χρίστηκε μια περιουσία τριών τρισεκατομμυρίων αμερικανικών δολαρίων, η οποία μπορεί να διαθέσει περισσότερο από μισό δισεκατομμύριο σε ένα κράτος στη Νοτιοανατολική Ευρώπη; Σύμφωνα με τον κ. Μανώλη Λαμπράκη, πρόεδρο της END, βασικό ρόλο έπαιξε η μεταβίβαση πνευματικών δικαιωμάτων στην αμερικανική κυβέρνηση, τα οποία έχουν να κάνουν με υψηλή τεχνολογία από την εποχή του Απόλλωνα και μπορεί να κρατήσει ένα διαστημόπλοιο εκτός γήινης ατμόσφαιρας για 17 μήνες (δείτε εδώ το σχετικό βίντεο). Η πραγματικότητα είναι ελαφρώς διαφορετική, αφού το Χ-37Β OTV της υπηρεσίας DARPA του αμερικανικού Πενταγώνου πραγματοποίησε 15μηνη αποστολή και η μυστική τεχνολογία που φέρεται να πούλησε ο κ. Σώρρας δεν είναι τίποτα άλλο από τα ηλιακά πάνελ που βρίσκονται στα φτερά του και εξασφαλίζουν ενεργειακή επάρκεια.

Εάν σας φαίνονται ενδιαφέροντα όλα τα παραπάνω, μπορείτε να αφιερώσετε λιγότερο από μία ώρα από τον χρόνο σας και να ακούσετε τη ραδιοφωνική συνέντευξη του Μανώλη Λαμπράκη. Μιλά για την προσπάθεια απόκτησης της Ολυμπιακής Αεροπορίας (5ο λεπτό), για το μυστικό σχέδιο απόσχισης της Κρήτης (20ό λεπτό) και για τη σχέση που έχει ο Γιάννης Στουρνάρας με τη Λέσχη της Ρώμης (13ο λεπτό). Μπορεί να δόθηκε την Πρωταπριλιά, αλλά δεν φάνηκε καθόλου να πιστεύει πως είναι ψέματα.