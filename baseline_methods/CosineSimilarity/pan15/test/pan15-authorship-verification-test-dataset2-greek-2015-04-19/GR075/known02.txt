Ο έγκυρος ανταποκριτής στις ΗΠΑ Μιχάλης Ιγνατίου, έφερε στη δημοσιότητα ένα θέμα που έπρεπε να είχε διερευνηθεί εδώ και πολύ καιρό. Γιατί την ακρίβεια το ένα από τα δυο θέματα που απασχόλησαν τον δημόσιο βίο τα τελευταία χρόνια.
Το πρώτο είναι ότι η κυβέρνηση Παπανδρέου την επομένη των εκλογών του 2009, αντί να πάρει μέτρα κατέθεσε προϋπολογισμό με παροχές, στέλνοντας και το αντίστοιχο μήνυμα παντού. Ήταν πανίσχυρη και επιπλέον ο απελθών Πρωθυπουργός Κώστας Καραμανλής την είχε διευκολύνει αναγγέλλοντας ο ίδιος προεκλογικά πρόγραμμα λιτότητας.
Αλλά αντί να κινηθεί άμεσα αρκέσθηκε σε καταγγελίες κατά των προκάτοχών της, προβάλλοντας το -ακριβές- ότι η πρόβλεψή τους για το έλλειμμα δεν ήταν σωστή. Αλλά ταυτόχρονα διακηρύσσοντας παντού ότι «το προεκλογικό πρόγραμμα του ΠΑΣΟΚ είναι αδιαπραγμάτευτο». 
Αλλά ας επιστρέψουμε στο θέμα που θέτει ο Ιγνατίου - μαχόμενος δημοσιογράφος και καλός γνώστης των πραγμάτων. Η τότε ελληνική κυβέρνηση δεν επιδίωξε «κούρεμα» του ελληνικού χρέους, αλλά και απέτρεψε οποιαδήποτε συζήτηση εκ μέρους τους ΔΝΤ. Όπως μάλιστα επισημαίνει η απόφαση ανήκει αποκλειστικά στον Πρωθυπουργό Γ. Παπανδρέου.
Έχει δίκιο ο δημοσιογράφος; Όσες φορές ετέθη το θέμα ο πρώην Πρωθυπουργός απαντάει μέσω τρίτων, που απαντούν σε άλλα από αυτά που τίθενται προς απάντηση. Ενίοτε δημιουργείται η εντύπωση ότι αυτές οι -καλογραμμένες- απαντήσεις δίνονται απλώς για να καταλήξουν στη μονότονη επωδό περί σωτηρίων χειρισμών - φανταστείτε να μην ήταν και σωτήριοι. 
Ούτε όταν ετέθη το θέμα από τον Τάκη Ρουμελιώτη με το βιβλίο του υπήρξε σαφής απάντηση, ούτε τώρα που το θέτει με συγκεκριμένο τρόπο ο Μιχάλης Ιγνάτιου από την εφημερίδα του - το «Έθνος». Ο Γ. Παπανδρέου δεν ελέγχεται για τις προθέσεις του. Το ερώτημα είναι αν το ΔΝΤ προωθούσε αναδιάρθρωση του ελληνικού χρέους και ο ίδιος το ανέκοψε. Αν δεν υπήρξε τέτοιο θέμα γιατί αναφέρεται στα έγγραφα του ΔΝΤ; Τρελάθηκαν και γράφουν εκ των υστέρων ό,τι τους καπνίσει;
Έχει δίκιο ο Παπανδρέου; Ο Μιχάλης Ιγνάτιου δεν παραθέτει ισχυρισμούς και πολιτικές θεωρίες. Παραθέτει στοιχεία και ντοκουμέντα. Από την πλευρά του πρώην πρωθυπουργού κατατίθεται απόψεις και εκδοχές. Ούτε ένα ντοκουμέντο που να τεκμηριώνει τους ισχυρισμούς του. Έτσι, όμως, οι απαντήσεις είναι στον αέρα...
Εφόσον ο πρώην πρωθυπουργός θεωρεί ότι η δική του τοποθέτηση είναι σωστή, δεν πρέπει να την τεκμηριώσει; Ο Ιγνατίου παραθέτει πρακτικά, έγγραφα, αλληλογραφία, συγκεκριμένα πράγματα. Η πλευρά Παπανδρέου τι παραθέτει εκτός από συλλογισμούς και διακηρύξεις; Πρώτος ο ίδιος θα είχε συμφέρον να μιλήσει με χαρτιά και τεκμήρια.
Η συζήτηση γύρω από αυτό το θέμα δεν είναι σεμιναριακού τύπου. Δεν γίνεται κουβέντα για την κουβέντα. Πρέπει να ξέρουμε υπό ποιες συνθήκες με ποιες αποφάσεις και με ποια κριτήρια η χώρα οδηγήθηκε σε διεθνή οικονομική έλεγχο - με τις χειρότερες δυνατές συνθήκες.
Δεν είναι κάτι σημερινό. Το διακήρυσσε σε όλους τους τόνους ο Αντώνης Σαμαράς με τον οποίο συνεργάζεται σήμερα το ΠΑΣΟΚ. Αυτός έλεγε ότι θα κάνει «μια και μόνη εξεταστική επιτροπή» για να ερευνήσει πώς φτάσαμε στο Μνημόνιο.
Ας σταματήσουν λοιπόν τα λόγια και όποιος έχει να πει κάτι να το πει με στοιχεία. Όλα τα στοιχεία, διότι στο τέλος της απάντησής του προς τους συνεργάτες του Παπανδρέου που του απάντησαν, ο Μιχάλης Ιγνάτιου διατυπώνει έναν υπαινιγμό. Λέει επί λέξει: «για το θέμα του "κουρέματος" έγινε συζήτηση σε συνεδριάσεις του υπουργικού συμβουλίου. Ας δώσει στη δημοσιότητα τα πρακτικά, εάν βέβαια δεν έχουν καταστραφεί.». Δηλαδή, υπάρχει περίπτωση να έχουν καταστραφεί;