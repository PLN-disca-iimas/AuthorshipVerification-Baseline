Τσίπρας, χθες. Μια φωτογραφία χίλιες ψήφοι; Ένα βίντεο ακόμη περισσότερες; Ίσως έτσι να το κοστολόγησαν το γεγονός εκεί στον ΣΥ.ΡΙΖ.Α. και τον πήγαν να βγάλει μια δίπλα στον Οικουμενικό Πατριάρχη. Ενημέρωσε λέει σχετικά με την υποψηφιότητά του για την Προεδρία στην Κομισιόν; Ποιον; Κάποιον που δεν έχει θεσμικά σχέση με την Ευρώπη; Του μίλησε για τη λιτότητα, για τους μετανάστες, που εγώ δεν έχω ακούσει να ενδιαφέρθηκε ποτέ γι' αυτά τα θέματα και για το Περιβάλλον; Ναι, για το Περιβάλλον, που όπως είχα γράψει, έπειτα από έρευνα, όταν οι κάτοικοι στις Σκουριές σχεδόν έπεσαν στις ρόδες της λιμουζίνας του Οικουμενικού, καθώς αυτός έβγαινε από το Άγιον Όρος, να σταματήσει και να τους ακούσει ο οδηγός του πάτησε γκάζι για να φύγουν από εκεί μια ώρα αρχύτερα. Δούλεμα, δηλαδή. Κάτι μου λέει ότι το 2014 θα είναι πιο βρώμικο από το 2013, και από την πλευρά του ΣΥ.ΡΙΖ.Α., που θα συνεχίσει όπως και όλα τα άλλα κόμματα, πλην Κ.Κ.Ε ίσως, να χαϊδεύεται στην ποιμαντική ράβδο του Αρχιεπισκόπου και του κάθε Μητροπολίτη. Μάλωσαν και τον καρναβαλικό βουλευτή τους δυνατά, με σκοπό να ακουστεί αυτό καλά.
Η Εκκλησία σαν έμπειρος και εφευρετικός ιστιοπλόος έχει απλώσει τα ράσα και αιχμαλωτίζει προς όφελός της τον άνεμο που σαρώνει όλη τη χώρα εδώ και δυο χρόνια. Κι εμείς άβουλοι ή απαθείς παρακολουθούμε τη νέα ανερχόμενη δύναμη:
Σε (εντελώς μα εντελώς) άσχετο νομοσχέδιο (Εθνική Αρχή Συντονισμού Πτήσεων) επιχείρησαν 4 Υπουργοί (Στουρνάρας, Μητσοτάκης, Αρβανιτόπουλος, Χρυσοχοΐδης) να χώσουν τροπολογία, η οποία προέβλεπε ότι όλα τα θέματα που αφορούν στη διαχείριση και αξιοποίηση της εκκλησιαστικής περιουσίας θα ρυθμίζονται με Κανονισμούς της Διαρκούς Ιεράς Συνόδου. Θα μπορούσε μεταξύ άλλων να φτιάχνει ό,τι εταιρεία θέλει και άλλα ανεξέλεγκτα προνόμια. Ήταν η δεύτερη φορά και όπως δηλώθηκε θα το ξαναεπιχειρήσουν (μέχρι να το επιτύχουν)
Ετοιμάζονται νέες θυσίες χιλιάδων υπαλλήλων σε λίγες ημέρες από τον αδίστακτο και χωρίς καμιά καλή ιδέα Κυριάκο Μητσοτάκη. Για τους εκπαιδευτικούς, ο εξυπηρετικότατος σε άλλους) κ. Αρβανιτόπουλος, παρ` όλες τις υποσχέσεις, ακόμη δεν έχει λύση, πέρα από την απόλυσή τους, αλλά για τους κληρικούς ακόμη ούτε από αριστερά ούτε από δεξιά έχουμε κάποια υπόδειξη για κάποια έστω μικρή αραίωση. Όλοι απαραίτητοι και παραγωγικοί.
Οι Μητροπολίτες συνεχίζουν να οργώνουν τους δρόμους με τις μαύρες λιμουζίνες γιατί προφανώς όταν μάθεις στις αυτοκινητάρες δύσκολο να απεξαρτηθείς.
Και αν κρίνουμε από το κατάντημα της Πεντέλης, όταν τα λεφτά είναι πολλά, το «η κτίση ως κληρονομία» και οι οικολογικές ανησυχίες μπαίνουν στο οστεοφυλάκιο.
Οι Μητροπολίτες παρ` όλη την τρανταχτή τους αμάθεια για διάφορα θέματα του καθημερινού μας βίου νομίζουν πως μπορούν να έχουν γνώμη για τις ζωές μας, κάθε στιγμή, και τις συμπεριφορές μας. Αυτοί και η Λίτσα Πατέρα. Και η κα Λίτσα τουλάχιστον δίνει τη γνώμη της εκεί που της τη ζητούν, οι άλλοι πετάγονται παντού. Και είδαμε την ευθυκρισία ορισμένων Μητροπολιτών. Μέχρι και με τους νεοχιτλερικούς τακίμιασαν.
Άλλωστε συμφωνούσαν πάντα οι δυο παρατάξεις ότι τζαμί δεν αξίζει στους άπιστους. Ούτε λεφτά να ξοδέψουμε γι' αυτό. Το να παίρνουμε χρήματα από το Ε.Σ.Π.Α., τη μόνη αρτηρία τροφοδότησης με λίγο ρευστό που έχει απομείνει για κάποια παραγωγικά έργα, με τη συναίνεση του ευσεβούς Χατζηδάκη, για να ανακαινίζουμε ναούς (Άγιος Νικόλαος Πύργου)
Οι Μη Κυβερνητικές Οργανώσεις της Εκκλησίας κάτω από το λάβαρο «10.000 μερίδες την ημέρα» δρουν ανεξέλεγκτα. Και όπως ακούγεται τουλάχιστον ανορθολογικά. Νωπή η ανάμνηση και από τις αποστολές στρινγκ στους πλημμυροπαθείς στο πρώτο Τσουνάμι. Κάποιοι έχουν ανοίξει παρτίδες και με εισαγγελέα;
Ο Αρχιεπίσκοπος θα καθαρίσει; Φαντάζομαι να μη φθάσει σε αυτό το σημείο. Πάντως πηγαίνει πότε-πότε στις φυλακές όπως γράφτηκε, και με την ευκαιρία τις επίσκεψης σε ρασοφόρους κρατουμένους (εδώ δεν ισχύει ότι μόνο στενοί συγγενείς έχουν το δικαίωμα του επισκέπτεσθαι;) μπορεί να παρακαλέσει ίσως και για μια καλύτερη μεταχείριση.
Μήπως να αναλάμβανε ο Αρχιεπίσκοπος Υπουργός Οικονομικών; Πόσο χειρότερος από τον τωρινό μπορεί να μας βγει;
Έτσι λοιπόν με τη χθεσινή κίνηση Τσίπρα και τη σιωπή των αμνών του ΣΥ.ΡΙΖ.Α. που πλησίασαν ευλαβικά κοντά στο ράσο έχουμε προφανώς κυκλωθεί από τους «εκκλησιαστικούς κύκλους». Αν αρχίσουν να διεκδικούν και δικαστική εξουσία θα έχουμε φθάσει στον πλήρη χομεϊνισμό.