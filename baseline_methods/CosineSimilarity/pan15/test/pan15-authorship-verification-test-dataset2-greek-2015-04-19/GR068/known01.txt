Εθνικός εχθρός των Ιταλών είναι οι Γάλλοι, οι οποίοι έχουν ιστορική διαμάχη με τους Άγγλους αλλά και με τους Γερμανούς, αυτοί με τη σειρά τους εισέβαλαν στις περισσότερες ευρωπαϊκές πρωτεύουσες προσπαθώντας δύο φορές να κατακτήσουν τον κόσμο, οι Άγγλοι πάλι κέρδισαν σε δύο παγκοσμίους πολέμους τους Γερμανούς και στον αποικιοκρατικό πόλεμο τους Ολλανδούς. Παρότι, λοιπόν, η Ευρώπη έγινε πεδίο δεκάδων εθνικών συγκρούσεων, μετά το τέλος του Β΄ Παγκοσμίου πολέμου τα πράγματα άλλαξαν.
Οι ευρωπαϊκές κυβερνήσεις αποφάσισαν να βάλουν στην άκρη τις εθνικές τους διαφορές και αντιπάθειες και με μόνο άξονα το κοινό συμφέρον να δημιουργήσουν μία ένωση πρώην εχθρών σε νυν εταίρων που το βασικό της μέλημα θα ήταν η οικονομική ανάκαμψη της γηραιάς ηπείρου, δηλαδή των κρατών τους. Ο συνεταιρισμός απαρτίζεται από πρώην αυτοκρατορίες, αποικιοκράτες και λαούς που έχουν ως εθνικό απωθημένο την παγκόσμια κυριαρχία. Αυτή η εταιρία έχει ως μέλη, έθνη που βαρύνονται με τα χειρότερα εγκλήματα κατά της ανθρωπότητας τους τελευταίους τέσσερις αιώνες και, φυσικά, οι τύψεις των Γερμανών για τις συνέπειες του Β΄ Παγκοσμίου δεν αρκούν για να πείσουν ότι άλλαξαν.
Σε αυτή την εταιρία των λύκων η Ελλάδα είχε τις λιγότερες μετοχές, αλλά πήρε τα περισσότερα κεφάλαια. Αντί, όμως, να τα χρησιμοποιήσει για να αυξήσει τη θέση της ως εταίρος, οι πολιτικοί της τα έκλεβαν και κάθε φορά ζητούσαν περισσότερα που τα έκλεβαν και αυτά πριν επιστρέψουν για τα επόμενα, πάντα εις μνήμην των σπουδαίων τους προγόνων.
Η εταιρία χρεοκοπούσε και οι μέτοχοι έπρεπε να βάλουν τα χρήματα που τους αναλογούσαν στην αύξηση του μετοχικού κεφαλαίου. Η ΕΛΛΑΣ δεν είχε να βάλει, έπρεπε να δώσει λοιπόν τις μετοχές και να αποχωρήσει από την εταιρία, αυτό θα ήταν όμως καταστροφικό για τον Λαό - τι έκανε, τελικά, για να σώσει το μερίδιό της; Μα, φυσικά, το γνωστό: δανεικά από τους κουτόφραγκους. Οι συνεταιρισμένοι εχθροί, που είχαν βαρεθεί όμως να πληρώνουν τον πονηρό Έλληνα, του είπαν ορθά-κοφτά: «Αν θες να μείνεις στην εταιρία, από μέτοχος θα γίνεις υπάλληλος». Αφού λοιπόν οι πολιτικοί μας κατέκλεψαν για 30 χρόνια, τα χρήματα του μέσου Ευρωπαίου φορολογούμενου αποφάσισαν να δεχθούν την προσφορά της Εσπερίας με έναν όρο: να μη μαθευτεί η συμφωνία στον Λαό.
Εδώ και πέντε χρόνια η Δύση κάνει αυτό που ήθελε εδώ και δεκαετίες, ελέγχει ένα υποκατάστημα που ενώ της στοίχισε πολλά της επέστρεψε ελάχιστα. Αν θέλετε τη γνώμη μου, μπορώ να σας πω ότι ναι, συμφωνώ, η Γερμανία ποτέ δεν σταμάτησε να ονειρεύεται την παγκόσμια κυριαρχία, η Αγγλία ποτέ δεν έπαψε να είναι ο Δούρειος Ίππος των Η.Π.Α. στην Ευρώπη, είναι βέβαιο ότι θέλουν να μας κάνουν μια χώρα ευκαιρίας για επενδύσεις και σίγουρα είναι μια καλή ευκαιρία να βάλουν στο χέρι τον ορυκτό πλούτο της Ελλάδας. Ε, και; Αυτά δεν είναι γνωστά ή θα αλλάξουν σε δέκα χρόνια;
Δεν βλέπω περισσότερες από δύο επιλογές, η πρώτη και πιο απλή είναι να τους φεσώσουμε για άλλη μια φορά και να προχωρήσουμε μόνοι με τη βεβαιότητα ότι σε μερικά χρόνια, χωρίς την υποστήριξή τους, θα βγάλουμε μόνοι μας πετρέλαιο και θα σωθούμε με κλειστά σύνορα, δραχμή και γύρω μας μόνο εχθρούς. Η άλλη, η πιο δύσκολη, είναι να αλλάξουμε τη χώρα μας, να φτιάξουμε από την αρχή το Κράτος μας και να παράγουμε πλούτο έτσι ώστε να απαλλαχτούμε σύντομα από τους τοκογλύφους, να πάρουμε πίσω τις μετοχές μας και να γίνουμε ξανά εταίροι στη συμμαχία των λύκων. Γιατί, προφανώς, είναι ασφαλέστερο να είσαι στην αγέλη των λύκων, από το κοπάδι των αμνών.