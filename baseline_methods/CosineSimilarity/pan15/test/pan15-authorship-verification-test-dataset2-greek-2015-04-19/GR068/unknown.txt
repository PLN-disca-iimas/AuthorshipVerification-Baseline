Κάθε χρόνο αρχές Μαΐου το ίδιο πρόβλημα, δεν έχεις λεφτά για το Final 4 και σαπίζεις σπίτι με τους μπασκετικούς άρρωστους φίλους σου (και κάτι ποδοσφαιρικούς που τους ανέχεσαι με την προϋπόθεση να μην βγάλουν άχνα) βρίζοντας τη μοίρα σου που για ακόμα μία χρονιά δεν κατάφερες να ταξιδεύσεις για να ζήσεις από κοντά την τελειότερη στιγμή του ευρωπαϊκού Μπάσκετ, ίσως του πιο τεχνικού είδους καλαθοσφαίρισης στον πλανήτη Γη (όποιος διαφωνεί ας ξενυχτίσει για να δει τα ακροβατικά του ΝΒΑ).

Τα στοιχήματα δίνουν και παίρνουν εδώ και μέρες και οι συζητήσεις συχνά καταλήγουν στο συμπέρασμα ότι δεν μπορείς να προβλέψεις τον νικητή σε αυτό το άθλημα και ότι το μπασκετάκι (μην τολμήσεις και το πεις ποτέ έτσι αν δεν είσαι του αθλήματος) δεν είναι για καρδιακούς.

Έχει περάσει ακριβώς ένας χρόνος από τη μαγική νύχτα της Κωνσταντινούπολης που ο Ολυμπιακός κάνει την επική ανατροπή και κερδίζει το μεγάλο φαβορί, τη ρωσική ΤΣΣΚΑ, κατακτώντας για δεύτερη φορά στην ιστορία του τον τίτλο του Πρωταθλητή Ευρώπης. Το σκηνικό σχεδόν πανομοιότυπο, οι μόνες διαφορές είναι ότι αντί του Παναθηναϊκού φέτος συμμετέχει η Ρεάλ Μαδρίτης και η έδρα έχει μεταφερθεί αρκετά δυτικότερα, στην ολοκαίνουρια Ο2 Arena του Λονδίνου, σε μια πόλη που μπορεί να μην έχει καμία σχέση με το άθλημα αλλά οι άνθρωποι της  Euroleague έχουν εναποθέσει πολλές ελπίδες για το μέλλον. Δεν είναι τυχαίο άλλωστε ότι έχουν αναθέσει στο Λονδίνο και τον τελικό της  επόμενης χρονιάς, κάτι πρωτόγνωρο για τα μπασκετικά δεδομένα.

Οι δύο ημιτελικοί της Παρασκευής βάζουν φωτιά: θα καταφέρει η ΤΣΣΚΑ να πάρει ρεβάνς για την περσινή της ήττα από τον Ολυμπιακό στον τελικό ή οι Πειραιώτες θα επαναλάβουν τον θρίαμβό τους; Τι θα γίνει, άραγε, στον ισπανικό εμφύλιο; Η Μπαρτσελόνα θα παραμείνει ο looser της μπασκετικής Ευρώπης ή θα στείλει τη βασίλισσα στον μικρό τελικό και θα πάει να βγάλει τη ρετσινιά από πάνω της;

Εδώ τα δευτερόλεπτα μοιάζουν με αιώνες και τα αδιανόητα απολύτως φυσικά. Αν είσαι από αυτούς που πιστεύουν ότι το παιχνίδι δεν χάνεται, ότι αυτή η ομάδα δεν μπορεί να κερδίσει με τίποτα και ότι όλα έχουν κριθεί, σε παρακαλώ μείνε σπίτι σου και μην τυχόν μας πάρεις τηλέφωνο πριν ακουστεί αυτή η λυτρωτική κόρνα της γραμματείας

Tips:
		Πήγαινε το κορίτσι όπου θέλει το Σάββατο, 5 ώρες την Παρασκευή και 5 την Κυριακή, είναι πολλές και της αξίζει.
		Να παραγγείλεις πολύ νωρίτερα από ό,τι συνήθως και να έχεις φουρνάκι να τα ζεστάνεις στο ημίχρονο.
		Μην έχεις μαζί σου μπασκετικούς. Είναι ενοχλητικοί ξερόλες και σνομπ. Δες το με τους κλασικούς ποδοσφαιρόφιλους φίλους σου.
		Καλή η φιλία αλλά οι Παναθηναϊκοί με τους Παναθηναϊκούς και οι Ολυμπιακοί με τους Ολυμπιακούς, όσα replay και να δείξει, δεν θα δει ποτέ το καθαρό φάουλ που μόλις σου έδωσε, αδελφέ.
		Φίλε μπασκετικέ, το ξέρω, σε έχουν πρήξει 365 μέρες στα αθλητικά του Mega και του Antenna με τον τραυματισμό του δεξιού Back του Εργοτέλη και το καλό κλίμα στα αποδυτήρια του Κλεάνθης Βικελίδης, σήμερα είναι η μέρα σου, απόλαυσέ τη με τους μπασκετικούς φίλους σου και πες 40 φορές την ιστορία με το ανάποδο μπάσιμο που έκανες το 1998 στον αγώνα του παιδικού, το δικαιούσαι.
		Ξέχασα το σημαντικότερο από όλα. ΑΠΑΓΟΡΕΥΕΤΑΙ το περπάτημα μπροστά από την τηλεόραση, ένα δευτερόλεπτο μπορεί να κρίνει τον Πρωταθλητή Ευρώπης, αγάπη μου, μην τα ξαναλέμε!
