Σε πολύ λίγες μέρες θα έχουμε Χριστούγεννα, μιά από τις μεγαλύτερες θρησκευτικές, και όχι μόνο, γιορτές του χρόνου. Γιορτή χαράς για μικρούς αλλά και για μεγάλους. Χριστουγεννιάτικα δέντρα, γαλοπούλα ή κατσικάκι στο γιορτινό τραπέζι. Δώρα, δώρα σε παιδιά, συγγενείς, φίλους. Και ακολουθεί η Πρωτοχρονιά με τον Αη Βασίλη. Άλλη μεφάλη γιορτή.
Όμως τα φετινά Χριστούγεννα και η Πρωτοχρονιά θα είναι διαφορετικά. Για τους περισσότερους θα είναι γιορτές χωρίς το βασικό συστατικό στοιχείο της έννοιας 'γιορτή' που είναι η χαρά. Γιορτές με μνημόνιο και τρόικα. Γιορτές χωρίς χρήματα. Είναι πιά τόσο οφθαλμοφανής η σκιά που έχει πέσει πάνω σε όλη τη χώρα. Τη βλέπουμε παντού και κάθε μέρα. Ο περισσότερος κόσμος μετράει και τα κέρματα που έχει στη τσέπη του γιατί απλά δεν έχει πιά χρήματα. Δεν έχει να αγοράσει ή αν αγοράσει αγοράζει τα απολύτως απαραίτητα και φθηνότερα. Εκείνος που μπορούσε να παρηγορήσει το διπλανό του πέρυσι, έχει ο ίδιος ανάγκη από παρηγοριά φέτος. Μειωμένοι μισθοί, για όσους έχουν την τύχη να μην είναι άνεργοι. Οι άνεργοι και οι μερικώς απασχολούμενοι (και με ψίχουλα αμειβόμενοι) ουρές. Λογαριασμοί της ΔΕΗ απλήρωτοι, κάρτες και δάνεια απλήρωτα. Ο κατάλογος μακρύς και καταθλιπτικός.
Στο σημερινό μου κείμενο δεν θέλω να σταθώ στην απαρίθμηση των αιτίων που μας οδήγησαν εδώ. Άλλωστε δεν είμαι ειδικός. Θέλω να σταθώ σε κάτι άλλο που το θεωρώ εξίσου σημαντικό αν όχι σημαντικότερο. Μετά από το 'λεφτά υπάρχουν' περάσαμε στο ΄δεν υπάρχει σάλιο`. Πολλοί είπαν ότι η κυβέρνηση γνώριζε την πραγματική κατάσταση της οικονομίας, άλλοι είπαν ότι ξαφνιάστηκε με αυτά που βρήκε (ή μάλλον, που δεν βρήκε) στα ταμεία. Τέλος πάντων με ετούτα και με εκείνα μας ήρθε η Τρόϊκα και το Μνημόνιο. Μας εξήγησαν ότι ήταν απολύτως απαραίτητο γιατί αλλιώς πτωχεύαμε. Μας είπαν επίσης ότι πρέπει να παρθούν σειρά από μέτρα και να γίνουν διαρθρωτικές αλλαγές που δεν είχαν γίνει δεκαετίες τώρα προκειμένου να εξυγειανθεί και να εκμοντερνιστεί το απηρχαιομένο κράτος μας και να μπούμε από δω και εμπρός στη σωστή ρότα.
Και εδώ συνέβη κάτι το εντυπωσιακό. Ο περισσότερος κόσμος, αν και καλούνταν να πληρώσει το μάρμαρο (χωρίς να είναι και στην ουσία υπεύθυνος για την κατάσταση που δημιουργήθηκε), στήριξε σιωπηρά την κυβέρνηση! Πείσθηκε ότι έχει να κάνει με μια κυβέρνηση που για πρώτη φορά του λέει την αλήθεια. Πείσθηκε ότι τα μέτρα ήταν μονόδρομος για την έξοδο από την κρίση, ότι έχει μια κυβέρνηση που εργάζεται σκληρά προς την κατεύθυνση αυτή χωρίς να υπολογίζει το πολιτικό κόστος.
Σήμερα η κυβέρνηση αυτό το απόθεμα εμπιστοσύνης το έχασε οριστικά και αμετάκλητα. Και το έχασε γιατί είπε ψέμματα. Είπε ότι δεν θα ακουμπήσει τον ιδιωτικό τομέα και έκανε επιδρομή μειώνοντας μισθούς, καταργώντας στην ουσία τις συλλογικές συμβάσεις εργασίας, θεσπίζοντας τους 'ενοικιαζόμενους' εργαζόμενους. Είπε ότι δεν θα μειωθούν οι συντάξεις και τις μείωσε. Είπε ότι δεν θα υπάρξουν άλλα μέτρα και άλλα μέτρα υπήρξαν. Και απ` ό,τι φαίνεται (και απ` ό,τι ζητάει η Τρόικα) θα υπάρξουν νέα ακόμα πιο σκληρά μέτρα από τον Γενάρη.
Ετσι οι φετινές γιορτές εκτός από λιτότητα, για να μην πω φτώχεια για πολλούς, θα συνοδεύονται και από την απώλεια εμπιστοσύνης όσων, μέσα σε αυτούς και εγώ, είχαν πιστέψει ότι επιτέλους κάποιος μας μιλούσε τη γλώσσα της αλήθειας και γι`αυτό άξιζε να δείξουμε ανοχή ('Σεπτέμβρης χωρίς ψευδαισθήσεις').
Κρίμα, πραγματικά κρίμα για τα μέτρα αλλά κυρίως για τη διάψευση. Για τη διάψευση μιας υποτιθέμενης ειλικρινούς σχέσης πολιτών-κυβέρνησης. Οι πολίτες με την ανοχή τους στάθηκαν πραγματικά στο ύψος των περιστάσεων, η κυβέρνηση όμως όχι. Έχασε αυτό που λέμε την έξωθεν καλή μαρτυρία. Και όπως λέει η παροιμία καλύτερα να σου βγει το μάτι παρά το όνομα.
Χριστούγεννα και Πρωτοχρονιά με μια πικρή γεύση στο στόμα...
 

 