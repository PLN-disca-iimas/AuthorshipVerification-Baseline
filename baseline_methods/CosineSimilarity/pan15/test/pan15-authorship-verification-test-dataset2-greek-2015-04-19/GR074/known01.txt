Σας έχει τύχει να αισθάνεστε πως οι διαφορές με το σύντροφό σας είναι αγεφύρωτες; Να ξεκινήσατε αλλιώς και στην πορεία το πράγμα να στράβωσε; Να νιώθετε ότι ο άνθρωπος που αγαπήσατε δεν είναι πλέον ο ίδιος; Να ζηλεύετε την επαγγελματική του επιτυχία ή να ψάχνετε τη νύχτα κρυφά το κινητό του, όταν αυτός κοιμάται τον ύπνο του δικαίου; Να φτάσετε στο σημείο να τον κατασκοπεύετε; Να έχετε τσακωθεί κι από εγωισμό και μόνο να μην τηλεφωνιέστε; Να αποτύχετε στη δουλειά σας και μην βρίσκετε λόγια να το μοιραστείτε; Να σας λείπει τόσο πολύ αυτός που αγαπάτε που να μην έχετε δύναμη να κάνετε τίποτα άλλο; Αλήθεια, έχετε κυριευτεί ποτέ από άγχος ότι μπορεί να χάσετε αυτόν που αγαπάτε και ο φόβος να σας κόψει τα πόδια σαν σιδεροπρίονο; Μήπως σας έχουν συμβεί όλα τα παραπάνω μαζί; Άλλωστε, λογικό θα ήταν. Ανθρώπινο είναι ό,τι κάνει και αισθάνεται ο άνθρωπος, τα πάντα δηλαδή.

Αν όλα αυτά τα ερωτήματα εξεταστούν στο πλαίσιο ενός γάμου, αυξάνεται η βαρύτητά τους; Αν στο παντρεμένο ζευγάρι προστεθούν και τα παιδιά, τότε τι γίνεται; Έρχεται ο Άτλαντας να βάλει πλάτη και να κρατήσει το θόλο του γάμου για να μην πέσει πάνω στα κεφάλια των παντρεμένων και συνθλίψει τις προσωπικότητές τους; Σε κάθε περίπτωση, οι ναυτικοί κόμποι των σχέσεων λύνονται, αν υπάρχει θέληση. Και θέληση υπάρχει μόνο όταν η αγάπη βρίσκεται στο προσκήνιο, κι όχι ξεχασμένη στα καμαρίνια του χρόνου. Τουλάχιστον έτσι, μπόρεσαν να ξεπεράσουν τα προβλήματα στο γάμος τους η Σοφία και ο Γιάννης. Όταν γνωρίστηκαν, μεθυσμένοι σε μια ντίσκο, εκείνη ήταν ανερχόμενη τηλεοπτική δημοσιογράφος, με τόσους φιλόδοξους στόχους που δεν της έφταναν δέκα ζωές για να τις πετύχει, κι εκείνος ένας νερόβραστος δημόσιος υπάλληλος σε κρατική τράπεζα, που το μεγαλύτερό του όνειρο ήταν, λίγο πριν γεράσει, να προαχθεί σε υποδιευθυντής.

Ξεκίνησαν φουλ ερωτευμένοι και μολονότι εξ αρχής, εκτός από το διαστημικό σεξ που έκαναν, ήταν φανερό πως είχαν χαοτικές αντιθέσεις, αποφάσισαν μέσα σε ένα εξάμηνο να παντρευτούν. Άραγε, υπάρχει κάποιο χρονικό διάστημα συμβίωσης ή γνωριμίας πριν περάσεις τις βέρες, που να σου εγγυάται ότι έχεις επιλέξει το σωστό σύντροφο για σένα; Είναι βαρετή μια ζωή με εγγυήσεις; Στο γάμο, μετά από ένα διάστημα, βαριέσαι; Κι αν ναι, ποιος ορίζει αυτό το διάστημα; Πάντως, ο Γιάννης και η Σοφία μέχρι να βαρεθούν, πέρασαν από διάφορα στάδια και τσακωμούς. Όποτε τσακώνονταν, γάβγιζαν σαν φοβισμένοι σκύλοι, πετούσαν αντικείμενα και πάνω στα νεύρα τους ξεστόμιζαν λόγια βαριά, που αμέσως μετάνιωναν. Ο σεβασμός εξαφανιζόταν και μετά επανερχόταν, εντοιχισμένος με τύψεις.
Μάλωναν για το κάθε τι. Για το κοτόπουλο που μαγείρευε συνέχεια η Σοφία, για την αστοχία του Γιάννη στη λεκάνη. Για τις ατελείωτες ώρες που δούλευε εκείνη κι έλειπε από το σπίτι, για τα μικροαστικά όνειρα εκείνου που δεν κατέβαλε καμία προσπάθεια για να ανελιχθεί μέσα στην τράπεζα. Όταν γεννήθηκαν τα δίδυμα, το νόμισμα αντιστράφηκε. Η Σοφία παράτησε τη δουλειά, κι από μια αδίστακτη καριερίστα μεταμορφώθηκε σε μία νοικοκυρά, που στη μαγειρική έτρωγε και την κυρία Βέφα. Ο Γιάννης, έπιασε την καλή με κάτι μετοχές στο χρηματιστήριο, κι από κει που ανυπομονούσε να πάει η ώρα τέσσερις για να σχολάσει έφτασε στο σημείο να δουλεύει σαν μυρμήγκι και να γυρίζει σπίτι τα μεσάνυχτα. Πλέον, δεν είχαν χρόνο ούτε για να τσακωθούν, τα ωράρια του Γιάννη δημιούργησαν μια τρομακτική απόσταση. Ρήγμα τόσο βαθύ, που κάθε φορά που προσπαθούσαν να συζητήσουν, τα προβλήματα έπεφταν μέσα του σε ελεύθερη πτώση.

Πρόβλημα που δεν λύνεται, παγιώνεται. Τα παγιωμένα προβλήματα απαιτούν περισσότερη προσπάθεια για να αποκατασταθούν και εν τέλει εξελίσσονται σε κομμάτι της καθημερινότητας. Το ζευγάρι κατευθυνόταν με σταθερή τροχιά προς το χωρισμό. Η Σοφία, παρερμήνευσε ένα επαγγελματικό μήνυμα στο κινητό του άντρα της κι αμέσως θεώρησε ότι την απατάει. Δείγματα δεν τις είχε δώσει ποτέ. Η αλήθεια ήταν πως ο Γιάννης είχε ποντάρει όλα του τα χρήματα σε μετοχές-φούσκα, είχε χάσει τα πάντα και δεν ήξερε με ποιο τρόπο να το πει στη γυναίκα του. Όσο καθυστερούσε, τόσο η Σοφία πίστευε πως διατηρεί παράλληλη σχέση. Μόλις αποκαλύφθηκε η πραγματικότητα, το ζευγάρι ξανάσμιξε ευτυχισμένο, σαν να μην είχε περάσει μια μέρα από την πρώτη φορά που έκαναν έρωτα. Το ρήγμα τσιμεντώθηκε με αγάπη, η εμπιστοσύνη επανήλθε και η ζωή τους άρχισε πάλι να κυλάει ομαλά.

Ο τρόπος που συμπεριφέρθηκαν την κρίσιμη στιγμή ήταν άξιος για χειροκρότημα. Και το χειροκρότημα ήταν δυνατό, ενθουσιώδες, παρατεταμένο και αληθινό. Το κοινό, στο «Αριστοτέλειο» θέατρο της Θεσσαλονίκης, χειροκρότησε με τη ψυχή του τη Ναταλία Δραγούμη (Σοφία) και το Θανάση Τσαλταμπάση (Γιάννης) στην πρεμιέρα της παράστασης του Γιώργου Βάλαρη, «το Μήλο». Οι δύο ηθοποιοί, λες κι έπαιζαν χρόνια μαζί στο θέατρο, είχαν ιδανική χημεία πάνω στο σανίδι και το αποτέλεσμα ήταν να χαρίσουν στους θεατές αμέτρητες στιγμές άφθονου γέλιου. Και μια κωμωδία, στην οποία βλέπεις τον κόσμο να γελάει, να του φτιάχνει η διάθεση και να φεύγει από το θέατρο ενθουσιασμένος, καταλαβαίνεις ότι έχει πετύχει πλήρως το σκοπό της.

Οι διάλογοι του Γιώργου Βάλαρη και του Στέλιου Παπαδόπουλου ήταν στρωτοί, έξυπνοι κι όχι ασφυκτικοί, που άφηναν το περιθώριο στους δυο πρωταγωνιστές να αυτοσχεδιάσουν και να παίξουν με το κοινό, το οποίο είχε τη δυνατότητα για περίπου δύο ώρες να ξεχαστεί από τα καθημερινά του προβλήματα. Ίσως και να αναλογιστεί τη συμπεριφορά του απέναντι στο σύντροφό του. Ωστόσο, πέραν του γέλιου και του ευτυχισμένου τέλους του ζευγαριού, το ερώτημα στην πραγματική ζωή παραμένει, έτσι όπως ακριβώς το είχε θέσει ο Άντι Γουόρχολ: είναι δυνατό να υπάρξει αγάπη που να κρατήσει για πάντα;
 