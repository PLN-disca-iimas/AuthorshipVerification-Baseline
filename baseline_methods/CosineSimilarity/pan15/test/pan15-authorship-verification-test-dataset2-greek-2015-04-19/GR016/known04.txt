Φυσικά και θα το αρνηθούν, όλοι και πανηγυρικά. Όμως μην μου πείτε ότι δεν γνωρίζετε πως όλοι οι πολιτικοί επίδοξοι διαχειριστές των δημοσίων πραγμάτων στην Ελλάδα δεν τον έκαναν ήδη τον υπολογισμό: τα 6,75 % των ας πούμε 165 δις ευρώ, κάνει κάτι παραπάνω από 11 δις. Ενώ ένα 8% των ιδίων 165 δις κάνει 13 δις και κάτι.

Θα διερωτηθείτε: «τι σας έπιασε και κάνετε πράξεις πολλαπλασιασμού με δεκαδικούς Καθαροδευτεριάτικα;». Ξανασκεφτείτο το: 6,75% ήταν το haircut («έκτακτη εισφορά» το είπαν, όπως έκανε ο Βαγγέλης Βενιζέλος βαφτίζοντας εισφορές αλληλεγγύης και έκτακτες εισφορές τα δικά μας τα χαράτσια) επί των καταθέσεων στις Κυπριακές τράπεζες - από τα πρώτο ευρώ, δε. Ενώ γύρω στο 8% ήταν η μεσοσταθμική επιβάρυνση, αφού οι άνω των 100.000 ευρώ καταθέσεις έφαγαν στο κεφάλι, κλιμακωτά, 9,9% έκτακτη εισφορά - να την χαίρονται.

Τώρα, τι είναι 165 δις ευρώ; Μα, είναι οι  καταθέσεις που παραμένουν ακόμη στον Ελλαδικό τραπεζικό σύστημα - «ένα μικρό θαύμα», παραδέχονται οι ίδιοι οι Τροϊκανοί, που έχει απομείνει το ποσό αυτό στην Ελλάδα, παρ` όλες τις φιλικές απειλές: μια του Μανώλη Γλεζου να το «αξιοποιήσει», την άλλη του ΥΠΟΙΚ να τα περιουσιολογήσει για να χτίσει τεκμήριο προς φορολόγηση...

Όταν, την άνοιξη του 2011 με το PSI επί των ελληνικών ομολόγων (το οποίο «ολοκληρώθηκε» με το PSI -2) διαδηλώθηκε με τον πιο πανηγυρικό τρόπο ότι επρόκειτο για «μοναδική περίπτωση» - άρα δεν προέκυπτε συστημικό ρίσκο - όλοι γνώριζαν ότι αυτό δεν  θα αλήθευε. Όταν, πριν κάποιες μέρες, η Ολλανδία ουσιαστικά εξάχνωσε τα ομόλογα όσων διέθεταν junior debt στην «διασωθείσα» δια κρατικοποιήσεως τράπεζα SNS Reaal, το πράγμα ήταν λιγότερο ξεκομμένο - είχαν προηγηθεί οι χειρισμοί και οι ακροβασίες των Ιρλανδικών τραπεζών πριν τρία χρόνια. Τώρα, με την Κυπριακή αφορμή, κατέρρευσε και το μεγαλύτερο ταμπού: «κούρεμα» ευθέως στις καταθέσεις, σε ποσοστό είναι αλήθεια ίσο με 2 έως 3 χρόνια τόκων, αλλά από το πρώτο ευρώ - δηλαδή ευθέως με αποδοχή ότι η διαβόητη «εγγύηση καταθέσεων» (που ισχύει κατά συντονιστική πρόβλεψη της ΕΕ μέχρι την οροφή των 100.000 ευρώ) έχει την πειστικότητα μανταρισμένης κάλτσας

Το ποιες θα είναι, οι συστημικές συνέπειες - για να το πούμε με «ευπρέπεια» γλώσσας των χρηματοπιστωτικών - δηλαδή μέχρι που θα φτάσει ο πανικός σε πρώτη φάση και η αίσθηση βαθύτερης ανασφάλειας σε δεύτερη - αυτή είναι μια πιο ουσιαστική διατύπωση- είναι κάτι που θα φανεί. Το ερώτημα είναι πότε. Πρώτος σταθμός η ψήφιση των αναγκαίων ρυθμίσεων από την Κυπριακή Βουλή. Αν εδώ προκύψει πρόβλημα, χάος! (Πάντως ήδη η παρακράτηση του 6,75%-9,9% έχει γίνει!). Δεύτερος σταθμός, το ξέμπλεγμα των κάποιων 15 δις καταθέσεων Ελλήνων, σε Κυπριακές τράπεζες, στην Ελλάδα: η «λύση» εδώ δόθηκε με το diktat απορρόφησής τους από το υπό ανακεφαλαιοποίηση Ελλαδικό τραπεζικό σύστημα. Τρίτος, ενδιάμεσος, σταθμός η ναρκοθέτηση της ανακεφαλαιοποίησης των Ελληνικών τραπεζών που ήδη σερνόταν - αλλά τι ακριβώς θα γίνει τώρα άμα έχουμε προληπτικές εκροές από την καταθετική βάση τους; Και τέταρτος, όλη η συστημική αλυσίδα αντιδράσεων για το χρηματοπιστωτικό σύστημα της Ευρωπαϊκής περιφέρειας - να δούμε πού θα βγει και πώς.

Επιστρέφουμε όμως στο ξεκίνημα αυτών των σκέψεων. Μόλις κάποια στιγμή φανεί ότι «ξεφεύγει» το Ελληνικό Πρόγραμμα, ή μόλις κάποιος (και μην σπεύσετε να φωνάξετε «ΣΥΡΙΖΑ!») ξανασκεφτεί την ουσιαστική αναδιαπραγμάτευση/ επανατοποθέτηση/επιμήκυνση του Ελληνικού προγράμματος, με δεδομένο ότι θα υπάρξει αυτομάτως financing gap - ΝΕΟ - πιστέψτε μας, όλο και κάποιος θα το σκεφτεί ότι υπάρχουν εδώ και κάθονται 10 δις ή 13 δις ζεστά-ζεστά διαθέσιμα! Ακόμη κι αν έχουμε νέες εκροές από την καταθετική βάση των Ελληνικών τραπεζών, και βρεθούμε π.χ. στα 140 δις, πάλι τα ζεστά-ζεστά και διαθέσιμα για διαγούμισμα θαναι κοντά στα 9,5 δις ή 11,2 δις - πλην αν μπλέξαμε τους πολλαπλασιασμούς μας.

Και δεν είναι μόνον οι δικοί μας Συριζαίοι ή/και Βενιζέλοι που μπορεί να το δουν έτσι, το πλαίσιο για κλείσιμο του αυριανού financing gap. Αλλά θα είναι και διάφοροι Assmussen και Weidman, όταν έλθει η ώρα του OSI, του κουρέματος δηλαδή των «δικών τους» δις, ευθέως. Δεν θα «πρέπει» για λόγους καλβινιστικής δικαιοσύνης να τιμωρηθούν και οι βοηθούμενοι ιθαγενείς - δηλαδή οι Έλληνες καταθέτες; «Και τα μυαλά στα κάγκελα» που λέει ο φίλαθλος λαός.

Άλλωστε ήδη η κυρία Μέρκελ το πρόφτασε: «συμμετέχουν εν μέρει και οι υπεύθυνοι - όχι μόνον οι φορολογούμενοι των άλλων χωρών». Ενώ ο Πρόεδρος του Ευρωκοινοβουλίου Μάρτιν Σούλτς, (στην Welt am Sonntag), ενώ χειροκρότησε το κούρεμα των κυπριακών καταθέσεων (ως «ασαφούς προέλευσης»), διερωτήθηκε αν οι μικροκαταθέτες «ευθύνονται για την κακή διαχείριση». Συμπέρασμά του: να υπάρξει franchise 25.000 ευρώ, πάνω από το οποίο να ισχύει το κούρεμα.
 