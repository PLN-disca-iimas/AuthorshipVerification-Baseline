Αν ήταν δύση του παλιού ή ανατολή το καινούργιου θα δείξει. Πάντως μια ωραία ατμόσφαιρα δεν ήταν. Στο αίθριο του Μουσείου - τι χώρος για τέτοια εκδήλωση!- Μπενάκη βρέθηκαν αι γενεαί πάσαι  -πλην της νεώτερης που δεν έχει πλέον και πολλές παρτίδες με το ΠΑΣΟΚ. Αλλά γιατί βρέθηκαν δεν προέκυπτε ευκρινώς.

Άλλος πήγε γιατί του έγινε φόρτωμα ο πρόεδρος, άλλος από κομματικό καθήκον, άλλος από συνήθεια, άλλος από νοσταλγία, και άλλος γιατί τον πήγαν σηκωτό για μπούγιο. Από διαίσθηση ότι κάτι σπουδαίο πρόκειται να συμβεί εκεί, μάλλον κανείς δεν πήγε.

Υπήρχε πάντως στο συλλογικό υποσυνείδητο της βραδιάς εκείνο το παλιό τραγούδι  με την Πρωτοψάλτη: «αν μας αντέξει το σκοινί θα φανεί στο χειροκρότημα». Τους άντεξε; Χλωμό δείχνει... Ήταν περισσότερο σαν εκείνες τις τελετές στις οποίες όλοι βιάζονται να τελειώσουν. Τι επέτειο να γιορτάσεις για την  ίδρυση, όταν στο σχετικό βίντεο παίζουν πρόσωπα που δεν είχαν καμιά σχέση με το έργο;

Ο Γιώργος Παπανδρέου- διέψευσε τις  πληροφορίες ότι δεν θα προκάνει και   προσήλθε επιμελώς καθυστερημένα, αλλά ο Βαγγέλης Βενιζέλος είχε προλάβει να  τον «σαπορτάρει». Χειροκροτήθηκε ελαφρώς, αλλά δεν πρόκυπτε αν το έκαναν γιατί υπήρξε πρωθυπουργός, ή γιατί δεν είναι πλέον. 

Ο Κώστας Σημίτης-  διέσωσε την κατάσταση καθώς ήταν από τους λίγους με άμεση σχέση με το νόημα της ημέρας. Χειροκροτήθηκε πιο θερμά από όσους δεν  έριξαν ούτε τουφεκιά όταν ο Παπανδρέου τον διέγραφε στην ψύχρα και τον άφηνε εκτός Κοινοβουλίου, κρίνοντας προφανώς ότι οι κηπουροί του είχαν να προσφέρουν περισσότερα.

Χειροκροτήθηκε βεβαίως ο Βαγγέλης Βενιζέλος- μην φανταστεί κανείς ότι χάλασε και ο κόσμος. Όπως πάντα κυριαρχικός ως ομιλητής, αλλά καθόλου ηγετικός ως πρόεδρος. Εξαιρετικά σχήματα λόγου, χωρίς πολιτικό περιεχόμενο. Πρώτα βγάζει τις λέξεις και μετά ψάχνει για το νόημα τους. Ευλόγως αμήχανος σε μια εκδήλωση για ένα γεγονός στο όποιο, όταν συνέβαινε, ο ίδιος ήταν αντίθετος και απουσίαζε. Ως νέος της εποχής έβρισκε πιο ελκυστικό τον Γιάγκο Πεσμαζόγλου από τον Ανδρέα Παπανδρέου-αλλά έχουν οι καιροί γυρίσματα. Εξ ου και η ομιλία του ήταν «φλάτ» και μακριά από τα  συναισθηματικά συμφραζόμενα της επετείου

Πάντως οι διοργανωτές της εκδήλωσης στο Μπενάκειο, δεν έδειξαν να ανησυχούν γιατί δεν ήταν εκεί πρόσωπα συνδεδεμένα με επιτυχείς πλευρές της   κυβερνητικής δραστηριότητας του ΠΑΣΟΚ- όπως ο Αλέκος Παπαδόπουλος, η Άννα Διαμαντόπουλου, ο Ραγκούσης, ο Χρυσοχοϊδης, ο  Λοβέρδος. Όπως δεν ήταν και πραγματικά ιδρυτικά στελέχη, όπως ο Στέφανος Τζουμάκας, η  άλλοι σεμνοί και  ανώνυμοι. Πολλοί δεν άντεξαν τα τελευταία χρόνια ότι εκεί που κρεμούσαν οι κλέφτες τα άρματα να κρέμασαν οι γύφτοι τα νταούλια. Η ακόμη το άλλο με τους μούτσους που έγιναν καπεταναίοι.

Όπως δεν έδειξαν, οι διοργανωτές, να τους ενοχλεί ότι ήταν εκεί κάτι φάτσες η απουσία των όποιων θα ωφελούσε περισσότερο και το ΠΑΣΟΚ και το νευρικό σύστημα των υπολοίπων. 

Εν πάση περιπτώσει επέτειος ήταν και πέρασε- να ζήσουμε να τη θυμόμαστε. Καμία σχέση με τη σημειολογία της ιδρυτικής 3ης Σεπτέμβρη. Έκτος αν  προκύπτει  ιδεολογικό στίγμα από την περικοπή των δυο  από τις εννέα ακτίνες του «πράσινου Ήλιου» και την απλοϊκή ονοματοδοσία των εφτά που έμειναν.   Σαν ατμόσφαιρα ήταν περισσότερο «τελευταίος αποχαιρετισμός» παρά «πάλης ξεκίνημα νέοι αγώνες»...

Συνεχίσθηκε πάντως η τάση της ρητορικής Βενιζέλου να υιοθετεί όλο και περισσότερο την λογική του ΚΚΕ: μετά από κάθε άτυχο εκλογικό αποτέλεσμα διακηρύσσει ότι  απήχησή του στην κοινωνία, είναι μεγαλύτερη από την εκλογική του επίδοση. Συγκινητικό, αλλά στην πολιτική μετράνε οι ψήφοι

Το ΠΑΣΟΚ στις περασμένες εκλογές κατέβηκε παρακάτω από τα ποσοστά του 1974, αλλά σε ορισμένους από όσους απέμειναν υπάρχει ακόμη η αίσθηση -ενίοτε και η αλαζονεία- το μεγάλου κόμματος. Σ αυτό το κλίμα ο Βαγγέλης Βενιζέλος δείχνει να θεωρεί ότι το πολιτικό του εκτόπισμα υπερβαίνει κατά πολύ τα δεδομένα του ΠΑΣΟΚ. Αυτή η αντίληψη εδράζεται κατά βάση στην αυτοπεποίθηση που διακρίνει  παιδιόθεν την παρουσία του και ενισχύεται από τον υψηλή βαθμολογία  που ίδιος έβαλε στον εαυτό του για το διάστημα που μαθήτευσε ως υπουργός Οικονομικών.
Ακόμη και στον επετειακό λόγο του υπήρχαν στοιχεία  που υποδήλωναν ότι όλα εκκινούν από τους χειρισμούς, τις διαπραγματεύσεις και τα δεδομένα που δημιούργησε ο ίδιος στις αρχές του έτους. Τα υπόλοιπα δεν είναι παρά το φυσικό αποτέλεσμα της επιτυχούς παρουσίας του στο τιμόνι της ελληνικής οικονομίας και στην ευρωπαϊκή πολιτική σκηνή.
Καλά όλα αυτά. Μόνο που βρίσκονται σε πλήρη αντίθεση με το νόημα και την πολιτική ουσία της 3ης Σεπτέμβρη! 
Υπάρχουν πολλοί που ισχυρίζονται ότι αυτή η βενιζελοκεντρικη θεώρηση των πραγμάτων δυσκολεύει το ΠΑΣΟΚ να βρει την καινούργια ταυτότητα και το βηματισμό του. Άλλοι πιστεύουν ακριβώς το αντίθετο, ότι η παρουσία του Βενιζέλου στην ηγεσία συνιστά άμυνα του ΠΑΣΟΚ στην προϊούσα αποσάθρωση που το απειλεί. Είναι θέμα οπτικής και σχέσεων.
Αυτές οι διαφορετικές θεωρήσεις, ως αντιφατικές και συγκρουόμενες, καταλήγουν να  ίναι αποσυσπειρωτικες. Απόδειξη ότι χάνει τα στελέχη του.
Άλλοι δεν μπήκαν στη Βουλή, άλλοι βρίσκονται στα μαχαίρια με την ηγεσία και άλλοι ετοιμάζονται να κόψουν ρόδα μυρωμένα κρίνους ανθούς και πασχαλιές. Το όλον ΠΑΣΟΚ που υπήρξε σύνθημα του σημερινού προέδρου του, είναι ήδη το μισό ΠΑΣΟΚ και ούτε
Κρατάει βέβαια τον Γ. Παπανδρέου, απέναντι στον οποίο ο Βαγγέλης Βενιζέλος τοποθετεί διαρκώς τον εαυτό του σε κατώτερο επίπεδο. Φάνηκε  και στον τρόπο που τον υποδέχθηκε στο Μπενάκειο.

Η 38η επέτειος από την ίδρυση του ΠΑΣΟΚ δεν άφησε πίσω  της παρά μόνο την αίσθηση ότι δεν άφησε τίποτε πίσω της. Κυρίως γιατί δεν υπήρχε επί σκηνής κάποιος που να μπορεί να το πετύχει- όπως έκανε, τηρούμενων των αναλογιών, το 1974 ο Ανδρέας Παπανδρέου. Ο οποίος  φυσικά δεν σκέφθηκε εκείνες τις ημέρες να οργανώσει εκδήλωση για την 13η επέτειο από την ίδρυση της Ένωσης Κέντρου,  ή για τα 38 χρόνια από την ίδρυση της ΕΠΕΚ.
 