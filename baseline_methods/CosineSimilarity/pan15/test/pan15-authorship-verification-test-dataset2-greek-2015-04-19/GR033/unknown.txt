Πότε κάμπτονται οι αντιστάσεις της συνείδησης; Υπάρχει συγκεκριμένος αριθμός νεκρών ή ασθενών που επιτρέπει στους αρμοδίους να λάβουν απόφαση που μπορεί να ισοδυναμεί με μετατροπή ανθρώπων σε πειραματόζωα; Είναι 1.000; Πάνω από αυτό το νούμερο μπορούμε να δρούμε σαν να μην υπάρχει αύριο; Πρέπει να γίνεται χρήση μη ελεγμένων φαρμάκων, ακόμη κι αν ο χάρος έχει βγει παγανιά και παίρνει ψυχές;
Χθες, ο Παγκόσμιος Οργανισμός Υγείας ενέκρινε τη χορήγηση του Zmapp, φαρμάκου κατά του ιού Έμπολα*, σε δύο γιατρούς που νοσούν. Λεπτομέρεια: Είναι η πρώτη φορά που το συγκεκριμένο φάρμακο φτάνει στην Αφρική, ενώ νωρίτερα έχει δοθεί σε δύο Αμερικανούς κι έναν Ισπανό, οι οποίοι επαναπατρίστηκαν μετά τη μόλυνσή τους στη Λιβερία**. Δεύτερη λεπτομέρεια: Ο Ισπανός ξεψύχησε λίγο μετά. Τρίτη λεπτομέρεια: Το συγκεκριμένο φάρμακο δεν είναι ότι δεν έχει απλά εγκριθεί. Δεν έχει προλάβει καν να δοκιμαστεί σε μεγάλη κλίμακα.
Εδώ και τέσσερις μήνες η Αφρική βράζει. Ολόκληρες χώρες, κυρίως η Λιβερία, η Σιέρα Λεόνε, η Γουινέα και γενικά η δυτική ακτή, έχουν παραδοθεί στον ιό Έμπολα. Περισσότεροι από 1.800 άνθρωποι έχουν νοσήσει, από αυτούς οι 1.000 έχουν πεθάνει. Ποσοστό θνησιμότητας πάνω από 50%. Φέτος είναι η χειρότερη χρονιά από πλευράς θνησιμότητας, μετά το 1976, χρονιά που ανακαλύφθηκε ο ιός (2007: 413 περιπτώσεις/224 θάνατοι, 2000: 425 περιπτώσεις/224 θάνατοι, 1995: 315 περιπτώσεις/254 θάνατοι, 1976: 602 περιπτώσεις/431 θάνατοι).
Και; Είναι αυτός ικανός λόγος να στείλεις ολόκληρες κούτες με μη εγκεκριμένα φάρμακα; Γιατί δεν έγινε πριν δύο μήνες και πάρθηκε τώρα αυτή η απόφαση από την Επιτροπή Βιοηθικής του ΠΟΥ; Μήπως γιατί τώρα εμφανίστηκαν κρούσματα της νόσου σε πολίτες δυτικών χωρών που είχαν βρεθεί στην Αφρική για ανθρωπιστική βοήθεια; Είναι από τις περιπτώσεις που ευνοούν την ανάπτυξη θεωριών και που δεν πρόκειται να βγάλεις άκρη, είτε το συζητήσεις με φίλους πίνοντας κρασί σε κάποια παραλία (καλοκαίρι γαρ) είτε πίσω από κλειστές πόρτες στον Παγκόσμιο Οργανισμό Υγείας.
Ωστόσο, εδώ το ζήτημα δεν είναι μόνο ηθικό. Δεν είναι παρόμοιας υφής με την ευθανασία. Εδώ έχει να κάνει με ιστορικό προηγούμενο, με δεδικασμένο, με διαδικασία η οποία μπορεί να λειτουργήσει ως μπούσουλας για άλλες περιπτώσεις. Με το πρόσχημα μιας επιδημίας και μιας κατάστασης έκτακτης ανάγκης μπορεί να υπάρχει χορήγηση αντίστοιχων φαρμάκων. Η Αφρική βρίσκεται εδώ και δεκαετίες στο έλεός της. Στο έλεος των στοιχείων της φύσης, των ασθενειών, της φτώχειας και της εξαθλίωσης. Ο δυτικός κόσμος όχι μόνο την κρατά εσκεμμένα σε αυτή την κατάσταση, εκμεταλλευόμενος φυσικούς πόρους και ανθρώπινο δυναμικό, αλλά τώρα με το πρόσχημα της ηθικής παίζει μαζί της κρυφτούλι. Τζογάρει στην ελπίδα των ανθρώπων μπροστά στο θάνατο. Υπάρχει πιο λογικοφανές -αλλά και ανήθικο- πράγμα;
Υ.Γ. Δείτε εδώ έναν διαδραστικό χάρτη για τον ιό.
*Στις 6 Δεκεμβρίου 2013, ένα δίχρονο παιδί στο χωριό Μελιαντού στη Γουϊνέα πεθαίνει μετά από τέσσερις ημέρες που νοσεί. Μία εβδομάδα αργότερα η μητέρα του, η αδερφή του και η γιαγιά του έχουν την ίδια τύχη. Δύο μήνες αργότερα, υπάλληλος νοσοκομείου σε διπλανή πόλη πεθαίνει, μετά από πέντε μέρες νοσηλείας του. Λίγες ημέρες μετά, ο γιατρός που τον παρακολουθούσε πεθαίνει κι αυτός, όπως κι ένας συγγενής του. Στις αρχές Μαρτίου πεθαίνουν τα άλλα δύο αδέρφια του γιατρού. Αυτή είναι κι η αρχή της επιδημίας. Ο ιός δεν μεταδίδεται από άνθρωπο σε άνθρωπο, παρά μόνο με τα σωματικά υγρά. Αυτή την περίοδο, νοσούν κατά βάση άτομα που περιθάλπουν τους ήδη ασθενείς. Ο Έμπολα κολλά και σε επιφάνειες (π.χ. ένα γάντι) κάτι που βοηθά στην όλο και πιο γρήγορη μετάδοσή του. Ανακαλύφθηκε το 1976 κι η αρχική διάγνωση έλεγε για μετάδοσή του από τους γορίλες στους ανθρώπους. Ωστόσο, οι σύγχρονες θεωρίες κάνουν λόγο για μετάδοσή τους από τις νυχτερίδες, οι οποίες κάθονται πάνω σε τροφές που αργότερα καταναλώνουν οι άνθρωποι.
**Η κατάσταση στη Λιβερία είναι εκτός ελέγχου. Υπάρχει αρκετός κόσμος που αντιδρά στο άκουσμα της λέξης, πιστεύοντας πως όποιος ξεστομίζει το «Έμπολα» είναι απεσταλμένος του Κακού. Οι Γιατροί Χωρίς Σύνορα τονίζουν πως οι δεισιδαιμονίες και η στάση του κόσμου προκαλούν περισσότερα προβλήματα από τον ίδιο τον ιό. Σημειώθηκαν κρούσματα λιντσαρίσματος γιατρών, γιατί κάτοικοι χωριών πιστεύουν πως αυτοί μεταδίδουν τον ιό. Στο εξαιρετικό ρεπορτάζ της Clair Macdougall αναφέρεται πως οι πολίτες της χώρας πιστεύουν πως η διεθνής κοινότητα είναι αυτή που έφερε και συντηρεί τον Έμπολα, ενώ δεν είναι λίγοι αυτοί που αρνούνται ακόμη και την ύπαρξη του ιού.