«Το ποτάμι είναι η ανάγκη κάποιων πολιτών να υπάρξει μια λύση πέρα από τα κομματικά στερεότυπα». Έπρεπε να περάσουν σχεδόν 90` για να ακουστεί αυτό στη χθεσινή παρουσίαση για Το Ποτάμι. Και είναι πράγματι αλήθεια, τουλάχιστον όσον αφορά αυτά που συζητούν οι περισσότεροι στις παρέες, την τελευταία εβδομάδα.
Σε αυτό το διάστημα, στα κοινωνικά δίκτυα, υπήρχε κόσμος που έκανε πλάκα. Αναμενόμενο και θεμιτό, στο βαθμό που το χιούμορ δεν πέφτει στο επίπεδο της σάτιρας της ελληνικής τηλεόρασης. Υπήρχε κόσμος που συζητούσε για τις προσδοκίες που γεννά Το Ποτάμι, προβάλλοντας τις εκάστοτε προσωπικές προσδοκίες για σοσιαλδημοκρατία, απολιτίκ ή μετριοπαθείς λύσεις, αριστερές και δεξιές επιλογές. Υπήρχε κόσμος που αποφάσισε, ήδη, πως θα στηρίξει την προσπάθεια είτε με ψήφο, είτε με οικονομική ενίσχυση. Σε κάθε περίπτωση, όμως, υπήρχε κόσμος που περίμενε. Κι αυτό που είδε μπορεί να του άρεσε, μπορεί και να μην του άρεσε.  Ήταν διαφορετικό, όπως είπε και ο ίδιος ο Θεοδωράκης. Αλλά δεν φτάνει μόνο αυτό.
Τι είδε το ακροατήριο; Είδε έναν επιτυχημένο πρώην δημοσιογράφο να κάνει το βήμα για την πολιτική, αλλά να παραμένει στη λογική της τηλεοπτικής εικόνας του. Να μην εμφανίζεται με πουκάμισα και γραβάτες, πίσω από πόντιουμ και γραμμένους λόγους, αλλά να ξεκινάει κάπως αμήχανα τη stand up performance. Να επιλέγει να μην βγάλει ξύλινους μονολόγους, αλλά αυτό να ξενίζει- γιατί παρουσίαση κόμματος μόνο με απαντήσεις σε δημοσιογράφους δεν γίνεται. Να μην υπάρχουν οι κλισέ αγκυλώσεις σε διαχωρισμούς περασμένων δεκαετιών και ταμπέλες αριστεράς ή δεξιάς, αλλά και να μη γίνεται πάντα σαφές ότι μιλάμε για πολιτικό κόμμα και όχι για μια συνάθροιση ανθρώπων με κοινές επιδιώξεις και ιδέες.
Το timing ήταν ιδανικό. Μετά από αποτυχημένες προσπάθειες γέννησης ενός φορέα πάνω σε συνεργασίες και μετά από τριήμερο με αργία, που ο κόσμος έχει αποβάλλει ελαφρώς την καθημερινότητα και τις πολιτικές αντεγκλήσεις. Και αντί να έρθει κάτι που θα μαζέψει όλο το χαρτί από κάτω, παρουσιάζεται μια αναγνωρίσιμη μορφή, μεγάλης αποδοχής, που μίλησε γενικά, αποφεύγοντας τα συγκεκριμένα σημεία και τα bullet points.
Αντιλαμβάνομαι πλήρως τη λογική και τη στρατηγική του ενός ανδρός. Χρειάζεται να υπάρχει αυτοαναφορικότητα. Αλλά σε αυτές τις περιπτώσεις, αυτός που βγαίνει μπροστά δεν μπορεί να απαντά στον ενικό όταν του απευθύνονται στον πληθυντικό. Είμαι σίγουρος πως σε αρκετά μεγάλο μέρος του νεανικού κοινού άρεσε κάτι τέτοιο. Το «φίλε μου», το χιουμοριστικό χαμόγελο μετά το «είμαι ηγέτης», το πέρα δώθε κατά τη διάρκεια της παρουσίασης θύμισαν κάτι από Ομπάμα και Τζομπς. Το μόνο πρόβλημα είναι πως το ελληνικό κοινό δεν έχει καμία σχέση με το αμερικάνικο.
Από την στιγμή που δεν υπήρξε μια -έστω και βασική- διακήρυξη, παρουσίαση οργανωτικής δομής ή ανακοίνωση υποψηφιότητας, το χθεσινό event ήταν περισσότερο επικοινωνία και λιγότερο πολιτική. Κι έτσι πρέπει να κριθεί. Αλλά τι περισσότερο πολιτικό από την επικοινωνία;
ΥΓ:. Αφού λύσουμε, πάντως, τα βασικά προβλήματα της χώρας, μπορούμε να ασχοληθούμε και με τα προβλήματα που μπορεί να σου προκύψουν στο δίκτυο, ειδικά όταν το streaming δεν αντέχει την πίεση και η κάμερα δεν μπορεί να σε ακολουθήσει. 
Υ.Γ1. Ήθελα πάρα πολύ να γράψω κάτι θετικό για τα ονόματα που ακούστηκαν. Για σχεδόν όλα έχω θετική άποψη. Αλλά παρουσιάστηκαν ως φίλοι, όχι ως υποψήφιοι ή στελέχη. Μακάρι να μεταβούν από την πρώτη στη δεύτερη κατηγορία. 