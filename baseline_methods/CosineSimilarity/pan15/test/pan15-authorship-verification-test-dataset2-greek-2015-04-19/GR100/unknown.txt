Δεν είναι ότι θα λύσουν το δημοσιονομικό πρόβλημα της Ελλάδας - δεν θα μπορούσαν άλλωστε. Αλλά μία τέτοια χειρονομία, από ορισμένους εκ των πλέον διακεκριμένων σύγχρονων δημιουργών μας, σε κάνει να αισθάνεσαι πιο αισιόδοξος. Πιο σίγουρος, ότι δεν μπορεί να πάμε χαμένοι...
Από τότε που η φωτιά της κρίσης έφτασε την πόρτα μας, άκουσα πολλές φορές (το επανέλαβα κιόλας) το ρητορικό ερώτημα: "Πού είναι οι Έλληνες του πνεύματος, οι μεγάλοι καλλιτέχνες, οι δημιουργοί που είναι σεβαστοί και αναγνωρίσιμοι παγκοσμίως, να μιλήσουν για την Ελλάδα, να την υπερασπιστούν και να δείξουν το δρόμο σε όλους εμάς, ώστε να τους ακολουθήσουμε και να σηκωθούμε ψηλότερα; Γιατί σιωπούν κι αφήνουν το λόγο σε άλλους, που δεν αξίζουν πάντοτε να ακούγονται και να τους ακούμε;".
Αντί άλλου μηνύματος, αντί για πολλά λόγια και βαρύγδουπες υποσχέσεις, ορισμένοι από τους σπουδαιότερους Έλληνες εικαστικούς ένωσαν τις δυνάμεις τους για να προσφέρουν κάτι από την Τέχνη τους - αλλά κι από το πνεύμα τους - στην Ελλάδα. Ούτε ένας, ούτε δύο, αλλά 32 ονόματα, που νομίζω ότι δεν θα ξαναβρεί κάποιος μαζεμένα σε μία και μόνη προσπάθεια.
Προσέφεραν όλοι από ένα έργο τους, με θέμα την Ευρώπη - αφιλοκερδώς - σε μία δημοπρασία με συμβολικό σκοπό την προσφορά των εσόδων για την αγορά κρατικών ομολόγων και τη μείωση του ελληνικού χρέους.
Στην παρουσίαση που έγινε χθες πήγαν πολλοί, αλλά τα είπε όλα μέσα σε τρεις γραμμές, η Διευθύντρια της Εθνικής Πινακοθήκης, Μαρίνα Λαμπράκη - Πλάκα: "Οι Έλληνες ήταν πάντα εθελοντές μιας ρεαλιστικής ουτοπίας. Η Ελλάδα είναι φως και αισιοδοξία. Αυτό αποπνέουν τα έργα των καλλιτεχνών και αυτό πρέπει να είναι το μήνυμα... Είναι μια συμβολική κίνηση που μας εμπνέει, μια κίνηση που δεν είναι μόνο χρήματα, είναι ψυχή, ενέργεια, όραμα, ένδειξη θέλησης, ότι θα τα καταφέρουμε και όλοι μαζί θα σταθούμε όρθιοι... Ίσως αυτή η πρωτοβουλία σημάνει συναγερμό, για να ξυπνήσουμε όλοι οι πνευματικοί άνθρωποι».
Οι καλλιτέχνες δεν ήταν εύκολο να υπερβούν τα τεχνικά και οργανωτικά προβλήματα ενός τέτοιου, σύνθετου εγχειρήματος. Το ανέλαβε οικειοθελώς ο άνθρωπος που είχε και την έμπνευση. Έβαλε χρόνο, κόπο, όσα χρειάστηκαν και φυσικά τις προσωπικές του γνωριμίες με εικαστικούς, που γνωρίζω ότι θαυμάζει και αγαπά, γιατί συμβαίνει να είναι λάτρης των Τεχνών. Έβαλε ό,τι χρειάστηκε για να γίνει και η παρουσίαση χθες στην Image Gallery, στο κέντρο της Αθήνας, ενώ φρόντισε να διασφαλίσει την αφιλοκερδή σύμπραξη με τον βρετανικό οίκο Bonhams, στο πλαίσιο του Greek Sale που θα γίνει στις 24 Απριλίου. Συμβαίνει να είναι ο Σταύρος Σάββας, μαζί με τον αδελφό του Στέλιο, οι άνθρωποι που διοικούν τα εκπαιδευτήρια "Ελληνογερμανική Αγωγή", με αντίληψη που υπερβαίνει τα στενά όρια της εκπαίδευσης και αγκαλιάζει όσα χωρούν στην έννοια "Παιδεία". Δύο στενοί, προσωπικοί μου φίλοι - και το δηλώνω με μεγαλύτερη χαρά από σήμερα.
Οι καλλιτέχνες που δημιούργησαν και προσέφεραν έργα, για να δημοπρατηθούν στο εαρινό Greek Sale είναι: Γιάννης Αδαμάκης, Κώστας Βαρώτσος, Αλέξης Βερούκας, Όπυ Ζούνη (προσέφερε έργο η οικογένειά της), Χρήστος Καρράς, Δημοσθένης Κοκκινίδης, Χάρης Λάμπερτ, Αφροδίτη Λίττη, Τάσος Μαντζαβίνος, Ναταλία Μελά, Βαγγέλης Μουστάκας, Χρήστος Μποκόρος, Δημήτρης Μυταράς, Βάνα Ξένου, Θεόδωρος Παπαγιάννης, Άγγελος Παπαδημητρίου, Ιωάννης Παρμακέλλης, Φαίδων Πατρικαλάκις, Κωνσταντίνος Ράμμος, Γιώργος Ρόρρης, Εδουάρδος Σακαγιάν, Παύλος Σάμιος, Βασίλης Σολιδάκης, Σωτήρης Σόρογκας, Γιώργος Σταθόπουλος, Νίκος Στεφάνου, Παναγιώτης Τέτσης, Άννα Μαρία Τσακάλη, Αλέκος Φασιανός, Μαρία Φιλοπούλου, Γιώργος Χαδούλης και Μανώλης Χάρος.
Υ.Γ.: Τα έργα που φιλοτεχνήθηκαν από τους καλλιτέχνες θα δημοπρατηθούν από τον οίκο Bonhams στο πλαίσιο του εαρινού (24 Απριλίου 2013) Greek Sale, που θα γίνει στο Λονδίνο. Τα έσοδα από τη δημοπρασία θα δοθούν στον μη κυβερνητικό και μη κερδοσκοπικό οργανισμό «GreeceDebtFree» με σκοπό την αγορά ελληνικών κρατικών ομολόγων στις διεθνείς αγορές, σε τιμές πολύ χαμηλότερες από το ποσό που οφείλεται στο ελληνικό κράτος. Το GDF στη συνέχεια βοηθά στη μείωση του χρέους μέσω της ακύρωσης των εν λόγω ομολόγων. Του οργανισμού αυτού ηγείται ο κ. Πήτερ Νομικός και οποιοσδήποτε ιδιώτης είναι ευπρόσδεκτος να λάβει μέρος στην πρωτοβουλία. Ρίχνοντας μία ματιά στην ιστοσελίδα των Bonhams, διαπίστωσα ότι μπορεί κανείς να παρακολουθήσει και live τη δημοπρασία. Οι τιμές των έργων (μου λέει μία φίλη με βαθιά γνώση του αντικειμένου) είναι ιδιαίτερα χαμηλές, ενώ ο οίκος Bonhams συμμετέχει αφιλοκερδώς. Για τυχόν ενδιαφερομένους...