Μόνο θυμηδία προκαλεί η συζήτηση που άνοιξε στο εσωτερικό της Νέας Δημοκρατίας γύρω από το ερώτημα για το αν τελικά η "απογραφή Αλογοσκούφη" το 2004 ήταν εγκληματική για την οικονομία της χώρας ή όχι. Πίστευα ότι το ερώτημα αυτό έχει προ πολλού απαντηθεί από την ίδια την ιστορία, η οποία το πιθανότερο είναι ότι θα δώσει την ίδια απάντηση και στην απόφαση της σημερινής κυβέρνησης να εκθέσει διεθνώς τη χώρα με τον πλέον απαράδεκτο τρόπο λέγοντας ούτε λίγο ούτε πολύ στους Ευρωπαίους ότι "όλα αυτά τα χρόνια σας δουλεύαμε κυριολεκτικά με τα στοιχεία που σας δίναμε". Αυτές οι πολιτικές αποφάσεις και των δύο κυβερνήσεων είναι απότοκος της ίδιας και της αυτής πολιτικής αντίληψης που διέπει διαχρονικά τα δύο κόμματα εξουσίας και είναι - τολμώ να πω- ο λόγος που και τα δύο κόμματα δε στάθηκαν όπως θα όφειλαν στο ύψος των περιστάσεων τότε και τώρα. Δηλαδή ούτε το 2004 που η ΝΔ παρέλαβε από τον Κώστα Σημίτη τα ηνία της διακυβέρνησης του τόπου, ούτε πριν έναν περίπου χρόνο όταν το ΠΑΣΟΚ πήρε τα κλειδιά του Μεγάρου Μαξίμου από τον Κώστα Καραμανλή.

Και στις δύο αυτές περιπτώσεις, οι πολιτικές ηγεσίες και των δύο μεγάλων κομμάτων ενήργησαν με τον ίδιο βλαπτικό για τα εθνικά συμφέροντα της χώρας τρόπο. Εμπνεύστηκαν από την ίδια φιλοσοφία πολιτικού ρεβανσισμού που θέλει το ένα κόμμα να βγάζει το μάτι του άλλου όταν το διαδέχεται στην εξουσία αλλά στην ουσία και τα δύο κόμματα το μόνο που πέτυχαν είναι να βγάλουν το μάτι της χώρας, εκθέτοντας την διεθνώς εις διπλούν. Και τον ελληνικό λαό μαζί με αυτήν. Το έκανε το 2004, ο Αλογοσκούφης και η ΝΔ που με το περιβόητο επινόημα "απογραφής" νόμιζαν ότι θα εδραιώσουν έτσι την πολιτική τους ηγεμονία στο εσωτερικό της χώρας, αδιαφορώντας για την ζημία που προκάλεσαν στην εικόνα και την αξιοπιστία της στο εξωτερικό. Με την ίδια κοντόφθαλμη λογική ο Παπανδρέου και Παπακωνσταντίνου φρόντισαν να επαναλάβουν την ίδια ιστορία προκαλώντας την ίδια εθνική ζημιά, αλλά ανεπανόρθωτη αυτή τη φορά αφού η συνέχεια είναι γνωστή σε όλους μας. Οι αγορές είχαν δείξει τις διαθέσεις τους πολύ νωρίτερα και περίμεναν απλά ένα ακόμα στραβοπάτημα της Ελλάδας για να ορμήξουν. Η Ελλάδα στραβοπάτησε εξαιτίας της τρικλοποδιάς που της έβαλε το 2009 η κυβέρνηση. Ούτε η Μέρκελ, ούτε ο Τρισέ, ούτε ο Στρος Καν.

Αυτά όμως είναι λίγο- πολύ ζητήματα που θα εξετάσουν λεπτομερώς οι ιστορικοί του μέλλοντος και η ιστορία, όπως σε όλες τις αντίστοιχες περιπτώσεις, θα βρει τον τρόπο να φωτίσει τα πρόσωπα όσων στις πλέον κατάλληλες στιγμές άσκησαν την πλέον ακατάλληλη πολιτική, παίζοντας μικροκομματικά και άλλους είδους (κερδοσκοπικά;) παιχνίδια στις πλάτες τις Ελλάδας και όλων μας. Τα αναφέρω όλα αυτά, όχι για να υπεραμυνθώ την άποψη όσων λένε ότι η χώρα μας θα έπρεπε να συνεχίσει να πολύ καιρό ακόμα την ίδια πρακτική του κουτοπόνηρου μαθητή που προσπαθεί να κρύψει τα σκονάκια απ' το δάσκαλο, ήτοι δηλαδή να συνεχίσει να παίζει για πολύ καιρό ακόμα με την νοημοσύνη των Ευρωπαίων εταίρων μας, φυσικά με την ιδιοτελή ανοχή των τελευταίων σε αρκετές περιπτώσεις. Άλλωστε η πρακτική του δανείζεσθαι χρημάτων για να τρέφεται το αχόρταγο κράτος και να συντηρούνται οι αλόγιστες δαπάνες του, είχε πεθάνει προ πολλού, απλά εμείς το αντιληφθήκαμε όταν ήταν πλέον πολύ αργά.

Η ΝΔ του κ. Σαμαρά είναι κατ' αρχήν σημαντικό να παραδέχεται ένα τόσο καίριο στρατηγικής σημασίας για τα εθνικά συμφέροντα πολιτικό λάθος, αυτό της απογραφής του 2004. Βάζω το χέρι μου στη φωτιά ότι πολύ σύντομα, αρκετοί από τους σημερινούς Υπουργούς θα φροντίσουν να πάρουν τις δέουσες αποστάσεις από την πράσινη απογραφή νούμερο 2 που ακολούθησε το 2009, και που σε συνδυασμό με την άρνηση της  κυβέρνησης έκλεισε ταχύτερα την πόρτα των αγορών και μας έσπρωξε με φόρα στην αγκαλιά του ΔΝΤ. Όμως αυτό που δεν έχει καταλάβει η ΝΔ είναι ότι όσο κι αν πιστεύει ότι παραδεχόμενη σήμερα το λάθος της, έχει καθαγιαστεί απέναντι στην ιστορία για το "αμάρτημα" της απογραφής του 2004, θα συνεχίσει να παραμένει υπόλογη απέναντι στον ελληνικό λαό όχι για τον λόγο που έκανε την απογραφή αλλά γιατί αφού την έκανε συνέχιζε να μας μιλάει για "ήπια προσαρμογή", δηλαδή για μέτρα που θα έπρεπε να ληφθούν σε... βάθος χρόνου. Όταν αποφάσισε να πει όλη την αλήθεια προεκλογικά ήταν δυστυχώς πολύ αργά και για την ίδια και για την οικονομία ενδεχομένως. Μέτρα σκληρά που και το ΠΑΣΟΚ προεκλογικά έλεγε ότι δεν ήταν αναγκαία τάζοντας λαγούς με πετραχήλια με το περιώνυμο "λεφτά υπάρχουν".

Τελικά τι μένει απ' όλα αυτά; Ότι δεν αρκεί να παραδέχεται κανείς τα λάθη του. Ειδικά όταν αυτό γίνεται και με καθυστέρηση πολλών ετών. Άλλωστε μετά απ' όλα αυτά που έχουν μεσολαβήσει και στην κατάσταση που βρίσκεται σήμερα η χώρα, το εσωτερικό μαλλιοτράβηγμα στη ΝΔ γίνεται για περυσινά ξινά σταφύλια. Γιατί επί της ουσίας δεν αλλάζει κάτι ούτε γι' αυτούς, ούτε για μας, ούτε για τη χώρα. Τον λογαριασμό της δικής τους αποτυχίας να διαβλέψουν την χρεοκοπία και της αποτυχίας των επόμενων να την αποτρέψουν εγκαίρως, θα τον πληρώσουν έτσι κι αλλιώς οι πολίτες. Και δυστυχώς οι νεότεροι.
 