Οι πρόσφατες δηλώσεις του ηγέτη του ΣΥΡΙΖΑ σχετικά με τους σωστούς και μη Έλληνες κατακρίθηκαν από ορισμένους αναλυτές ως εθνικιστικές. Λάθος, μεγάλο λάθος. Οι δηλώσεις αυτές αντίθετα δείχνουν πόσο πλέον η λογική του μακάβριου σταλινισμού έχει ριζώσει στην συνείδηση των στελεχών του ΣΥΡΙΖΑ.   

Κεντρικό στοιχείο κάθε ολοκληρωτισμού - είτε στην μαύρη είτε στην κόκκινη εκδοχή του - είναι η νοηματική κατασκευή μιας ομάδας ατόμων που συγκροτούν τον «εχθρό του Λαού». Τα άτομα αυτά, σύμφωνα με τις θεωρητικές κατασκευές των προπαγανδιστών, στερούνται ορισμένων χαρακτηριστικών που θα τους έκαναν  πλήρη μέλη της ανθρώπινης κοινωνίας. Για τους Γερμανούς φασίστες τα άτομα αυτά ήταν κατά κύριο λόγο οι Εβραίοι πού είχαν το ατύχημα να μην ανήκουν στην Αρεία Φυλή. Στην περίπτωση των μπολσεβίκων επρόκειτο για τους «κουλάκους» (σε μια πρώτη ερμηνεία «πλούσιος χωρικός») πού δεν είχαν θέση στην κοινωνία των σοβιετανθρώπων.

Kαι οι δύο ολοκληρωτισμοί θέτουν ως στόχο την ολοκληρωτική εξόντωση του «εχθρού». Έτσι στο σύνθημα του Γκαίμπελς «Μια Γερμανία χωρίς Εβραίους» απαντάει ο Στάλιν βροντοφωνώντας: « Συντρίψτε την τάξη των κουλάκων». 

Αυτό ακριβώς το αφήγημα της δημιουργίας ενός «εχθρού του Λαού»  επιχείρησε να ξαναζωντανέψει ο Α.Τσίπρας με τις πρόσφατες δηλώσεις του. Υπάρχουν «κάποιοι Έλληνες που δεν είναι και τόσο Έλληνες» δήλωσε προετοιμάζοντας το αφήγημα, για να το ολοκληρώσει την επομένη «αποκαλύπτοντας» τους εχθρούς του Λαού: «Για μας δεν είναι ίδια η πατρίδα του Λάτση, του Βαρδινογιάννη,του Μπόμπολα, με την πατρίδα που έχει ο άνεργος και ο εργαζόμενος».

Δεν είναι; Δεν θα πρέπει λοιπόν σε πρώτη φάση να τους στερήσουμε την ελληνική ιθαγένεια; Δεν θα πρέπει να τους διώξουμε από την χώρα; Και γιατί να σταματήσουμε εκεί; Δεν θα πρέπει να περιλάβουμε όλους του επιχειρηματίες που στην ουσία παίζουν το ίδιο ακριβώς παιχνίδι; Δεν θα πρέπει να περιλάβουμε και όλους όσους κρίνει το Κόμμα ότι εκπροσωπούν τα συμφέροντα των προαναφερθέντων; Και τι θα γίνει με τις οικογένειες τους; Δεν έχουν μολυνθεί με αυτές τις απόψεις; Μήπως θα πρέπει να κάνουμε και έρευνα μέσα στο ίδιο το Κόμμα να αποκαλύψουμε τυχόν σαμποτέρ;

Και τι άραγε θα κάνουμε με όλους εκείνους του «άνεργους και εργαζόμενους», που όμως πιθανώς έχουν κάποια επαφή ή κάποια συγγένεια - όσο μακρινή κι αν είναι - με τους εχθρούς του Λαού; Δεν θα πρέπει να παραδειγματιστούμε από την πολιτική  του Νικολά Γιέζοφ, πού το 1940 άρχισε να μαζεύει και να στέλνει σε στρατόπεδα συγκέντρωσης ακόμα και φτωχούς γεωργούς, πού όμως «καταγγέλθηκε» ότι είτε είχαν κάποια σχέση με τους κουλάκους είτε υπήρξαν και οι ίδιοι κουλάκοι στο παρελθόν;  

Όλοι σήμερα γνωρίζουμε πού κατέληξε η σταλινική λογική στην ΕΣΣΔ. Πολύ γρήγορα ο προσδιορισμός του «κουλάκου» επεκτάθηκε στο «όποιος είχε φαί» και στο τέλος απλά σήμαινε όποιον είχε μπει για οποιοδήποτε λόγο στον στόχο του κόμματος. Στο όνομα της «αποκουλακοποίησης» εκατομμύρια άνθρωποι, άνδρες, γυναίκες, γέροι, παιδιά σύρθηκαν στα γκουλάγκ της Σιβηρίας όπου άφησαν την τελευταία τους πνοή σπάζοντας πέτρες σε πολικές θερμοκρασίες, σε ορυχεία όπως της Κολύμα.

Είναι απίστευτο ότι σήμερα, κάπου στην Ευρώπη, αναβιώνουν τέτοιες συλλογιστικές. Όμως είναι απείρως πιο απίστευτο ότι οι αυτοδιορισμένοι εκπρόσωποι του αστικού κόσμου συνεχίζουν να θεωρούν ότι η μάχη από την οποία θα εξαρτηθεί το μέλλον της χώρας είναι αν το PSI θα πάει στο 50 ή στο 53%.  
 