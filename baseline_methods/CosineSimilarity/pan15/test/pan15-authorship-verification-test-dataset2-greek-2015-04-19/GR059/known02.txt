Στην πρόσφατη διοργάνωση συζήτησης/Οξφορδιανού debate από την (ήκιστα μετριόφρονα) intelligencesquared, τέθηκε το ερώτημα «Πρέπει να βγει η Ελλάδα από το ευρώ;» Ήδη, η συμμετοχή του Νούριελ Ρουμπίνι - και του Κ. Λαπαβίτσα - στο «ΝΑΙ», της δε Μιράντας Ξαφά και του (τέως Βρετανού υπουργού) Ντένις Μακ Σέην/ στο «ΟΧΙ», υποσχόταν ένταση. Όμως το αληθινό ενδιαφέρον ήταν ότι οι θέσεις που υποστηρίχθηκαν ήταν ψύχραιμες - dispassionate, που θα έλεγαν και οι Άγγλοι - και ακριβώς ως εκ τούτου είχαν εμβέλεια. πειστικότητα. μη-φίλαθλο ενδιαφέρον, όπως γίνεται τραγικά συχνά σ` αυτό το θέμα. (Βέβαια ο Ρουμπίνι απείλησε με επέμβαση του Στρατού, αν δεν εκτονωθεί η κοινωνική πίεση. Ο Μακ Σέην τον σάρκασε, ορίζοντας ως οικονομολόγο εκείνον που γνωρίζει 365 τρόπους να κάνει σεξ, αλλά δεν έχει ποτέ δει γυναίκα). Στις διοργανώσεις του isquared γίνεται, στο τέλος ψηφοφορία: εδώ, βγήκε κάπου 20% υπέρ της αποχώρησης από το ευρώ, 75% κατά. Στο site της isquared, όμως, η συνέχιση της ψηφοφορίας έδινε 40% υπέρ της αποχώρησης, 52% κατά...
Λάθος η ερώτηση! Οπότε χωρίς χρησιμότητα, irrelevant για να μείνουμε σε αγγλοσαξονικό κλίμα, και η απάντηση. Το ουσιαστικό ερώτημα είναι: «Μπορούμε (=θέλουμε τόσο, ώστε να το προσπαθήσουμε τόσο, συλλογικά, ώστε να είναι πιθανόν να πετύχουμε) να μείνουμε στο ευρώ;». Δυστυχώς, στην δημόσια συζήτηση μπαίνει πάντα η λάθος ερώτηση.
Άλλο λάθος ερώτημα των ημερών: πότε ο Βαγγέλης Βενιζέλος θα αποχωρήσει από την Κυβέρνηση (Παπαδήμου) για να διεκδικήσει, full-time, την Προεδρία/Αρχηγία του ΠΑΣΟΚ, και να κατέβει με νέα πλατφόρμα - την συντάσσει, με βοήθεια παλαιμάχων του Κινήματος, λέει, ο Κώστας Σκανδαλίδης - στις επόμενες εκλογές ως υποψήφιος Πρωθυπουργός;
Λάθος ερώτημα, αποδεικνύεται. Το σωστό ερώτημα είναι πότε θα αφεθεί ο Β.Β. να φύγει! (Άλλωστε, ο ίδιος χρειάστηκε να παραδεχθεί συνεντευξιακά ότι «δεν είναι του παρόντος» η συζήτηση). Διότι μπορεί να χειρίσθηκε - στις Βρυξέλλες, το πρωί της συνέντευξης Τύπου μετά το ιστορικό Eurogroup - με μεγάλη αίσθηση κυριαρχίας την παράκληση Παπαδήμου να εξηγήσει δημόσια τι απομένει να γίνει, τεχνικά, τις εβδομάδες που έρχονται, ουσιαστικά αγνοώντας τον Πρωθυπουργό. Όμως η ευθύνη τού να εισηγηθεί και να υποστηρίξει - αυτός, ο εκλεγμένος - το μπαράζ των πλέον επώδυνων μέτρων που έχουν ποτέ ληφθεί στα χρόνια της Μεταπολίτευσης δεν έφυγε από πάνω του. Με τίποτε! Μέσω του Κυβερνητικού Εκπροσώπου , ο Λ.Παπαδήμος «εκδικήθηκε» τον Β.Β. θυμίζοντάς του ακριβώς αυτό: η θητεία/δοκιμασία Βενιζέλου λήγει όταν λήξει, στην ουσία, και ο πολιτικός βίος αυτής της Κυβέρνησης. Τα ΠΑΣΟΚικά, έπονται.
Πάμε και σ` ένα τρίτο, αυτό πολύ βαρύ, ερώτημα: τέθηκε από «κάποιον» Έλληνα αξιωματούχο στα άδυτα των Βρυξελλών. (Νάταν ο Λ. Παπαδήμος; Νάταν ο Γ. Προβόπουλος; Νάταν ο Β.Β.; Υποψιαζόμαστε τον τελευταίο). Αφορούσε το αν θα μπορούσε/αν θα έπρεπε η Ελλάδα να ζητήσει προσωρινή άρση της ελεύθερης κίνησης κεφαλαίων - δηλαδή, άδεια να απαγορεύσει την εξαγωγή ευρώ. (Παλιά, μπορούσε να γίνεται αυτόνομη επίκληση παρόμοιας «ρήτρας διασφάλισης» σε περίπτωση μεγάλης διαταραχής. Τώρα, χρειάζεται πλέον άδεια).
Ήταν άραγε τόσο εκτεταμένη και απότομη η φυγή κεφαλαίων τώρα; Ηταν λίγη δραματοποίηση;
Λάθος το ερώτημα, πάντως, απάντησαν οι Βρυξέλλες. Μην διανοηθείτε καν να το υπαινιχθείτε προτού τελειώσουν οι ψηφοφορίες στα εθνικά Κοινοβούλια για την Νέα Δανειακή Σύμβαση! Ήρκεσε αυτό, ώστε να παγώσουν οι ερωτώντες. Κι έτσιγλυτώσαμε μιαν Ελληνική εκδοχή του Αργεντίνικου corralito, που βούλιαξε την χώρα εκείνη την οποία τόσοι δικοί μας γλυκοκοιτάζουν ως παράδειγμα.