Κατά παράδοση η έρευνα «Τάσεις» της εταιρίας MRB, θεωρείται η πιο αξιόπιστη μέτρηση κοινής γνώμης. Και στο «τεύχος» του Δεκεμβρίου αυτή η έρευνα επεφύλασσε μια ενδιαφέρουσα έκπληξη στα κόμματα: τα προειδοποιεί ότι πνέουν τα λοίσθια. Ήταν κατά κάποιο τρόπο η συνέχεια της προειδοποίησης που έγινε με πραγματικά πυρά στις πρόσφατες δημοτικές εκλογές.

Παρ` όλα αυτά όσοι μετέχουν στο κομματικό σύστημα έκαναν πως δεν καταλαβαίνουν και σχεδόν όλοι εμφανίζονται χαρούμενοι και ευτυχείς με τις επιδόσεις τους.

Το ΠΑΣΟΚ σχεδόν πανηγυρίζει γιατί είναι πρώτο στη μέτρηση. Χωρίς να λαμβάνει υπ` όψη ότι μέσα σε έναν χρόνο έχασε το 65% της διαφοράς του από το δεύτερο κόμμα, ότι αυτή η πρωτιά εγγράφεται με μόλις 26% και το προφίλ του αρχηγού του και των στελεχών του τσαλακώνεται. Παρ` όλα αυτά δηλώνουν ικανοποιημένοι. Σαν αυτόν που πέφτει από τον 30ο όροφο και καθώς περνάει απ τον 10ο λέει: «μέχρι εδώ καλά πάμε».

Αλλά και η ΝΔ πανηγυρίζει γιατί μείωσε τη διαφορά από το ΠΑΣΟΚ μόλις στις 4 μονάδες, από ένδεκα που ήταν στις εκλογές. Χωρίς την απασχολεί ότι το ποσοστό της μόλις περνάει το 20%, ότι αδυνατεί να καρπωθεί την φθορά μιας κυβέρνησης που ασκεί την πιο αντιλαϊκή πολιτική από τη Μεταπολίτευση, ότι το προφίλ του αρχηγού της είναι αχνό, ότι έχει διαρροές από εδώ και από εκεί και ότι κανένα από τα στελέχη της δεν βρίσκεται στην πρώτη πεντάδα της δημοτικότητας.

Χαίρεται και το κόμμα της Ντόρας γιατί παίρνει κάπου 7% από τη ΝΔ και κοντεύει να πιάσει ποσοστό που το βάζει τη Βουλή, χωρίς να συναισθάνεται ότι αυτό είναι στραπάτσο για τη νεόκοπη αρχηγό, αφού από εν δυνάμει πρωθυπουργός έφτασε να είναι ικανοποιημένη με ένα κοκαλάκι εξουσίας και αν το πάρει κι αυτό.

Είναι και ο Συνασπισμός ευτυχής γιατί η δημοσκοπική του επίδοση τον κρατάει στη Βουλή, χωρίς να καταλαβαίνει τι ήταν δημοκοπικά ως κόμμα στις αρχές του 2008 και που εξέπεσε σήμερα. Όπως χαίρεται και το κόμμα του Φώτη Κουβέλη για άγνωστο λόγο. Τελικά οι μόνοι που δεν το πανηγύρισαν ήταν οι μόνοι που βγαίνουν ωφελημένοι στη δημοσκόπηση: το ΚΚΕ, που πλησιάζει α ιστορικά υψηλά του και η Λιάνα Κανέλη που ανέτρεψε όλα τα προγνωστικά δημοτικότητας

Συμπέρασμα: τα κόμματα κάνουν λάθος, διαβάζοντας το επιμέρους και όχι το γενικό. Και το γενικό κατά την ερεύνα προκύπτει καθαρά: το κομματικό σύστημα είναι για τα μπάζα. Η πλειοψηφία της κοινωνία το απορρίπτει σε ότι αφορά τα πρόσωπα και τους σχηματισμούς του.

Επιπλέον εξοργίζεται από την προσπάθεια των παλαιών μουστερήδων της πολιτικής να εμφανιστούν σαν καινούργιοι. Πχ. η ρητορική των επικεφαλής των δυο μεγάλων κόμματων να πείσουν ότι είναι φορείς εξόδου και όχι το τελευταίο στάσιμο της κρίσης. Είναι ο Γ. Παπανδρέου, ο Αντ.Σαμαράς, η Ντόρα το νέο που αναζητεί η κοινωνία; Όχι λέει η δημοσκόπηση.

Το ΠΑΣΟΚ, η ΝΔ και οι παραφυάδες τους, αντιπροσωπεύουν το παλιό σε συσκευασία καινούργιου. Τα ίδια πρόσωπα που ευθύνονται για το σημερινό χάλι της χώρας και της οικονομίας, κομπάζουν ότι έχουν τις λύσεις της σωτηρίας. Οι σημερινοί υπουργοί του Μνημονίου, είναι οι πράσινοι πρώην υπουργοί που άνοιξαν το δρόμο για το Μνημόνιο. Το οποίο συνέχισαν με καλπασμό οι γαλάζιοι πρώην υπουργοί που παριστάνουν σήμερα τους σκληρούς αντιμνημονιακους από την αντιπολίτευση. Όσο για τη μονίμως γερασμένη Αριστερά, τι είχες Γιάννη, τι είχα πάντα. Σύνδρομο διάσπασης και μηδέν αίσθηση του πολιτικού χρόνου.

Για να καταλήξουμε. Η έρευνα της MRB καταγράφει την απορριπτική συμπεριφορά της κοινής γνώμης, απέναντι σε πρόσωπα και κόμματα γιατί απλούστατα η κοινή γνώμη δεν ξεγελιέται από τις μεταμορφώσεις τους. Το παλιό δεν περνάει σαν καινούργιο.
 