Ψάχνω να βρω ποια φορά από όσες μπήκε θέμα για τη μεταχείριση από το κράτος μεταναστών και αστέγων, για τη βάναυση συμπεριφορά των αστυνομικών ή των λιμενικών προς ανθρώπους που βρέθηκαν μέσα από τα ελληνικά σύνορα, για συνθήκες κράτησης Ελλήνων ή αλλοδαπών, για ομοφυλόφιλους, για ναρκομανείς, για «αιώνιους» φοιτητές, για την κατάντια των σχολείων, οι φίλοι μου που είναι σταθερά και μακροχρόνια ενταγμένοι στη Νέα Δημοκρατία, αφιερωμένοι στη λατρεία της μνήμης του (κυριολεκτικά κατ` αυτούς) Θείου Καραμανλή, θαυμαστές του Κωνσταντίνου Μητσοτάκη, ανεξήγητα ανεκτικοί στον με παιδαριώδη πολιτική σκέψη σημερινό πρωθυπουργό και τους υπουργούς του, αυτοί λοιπόν οι Νέο-Έλληνες-Δεξιοί πότε αντέδρασαν στα όσα εμείς οι υπόλοιποι, απολιτικοί, αριστεροί, κομμουνιστές, διεθνιστές, αντιεξουσιαστές, θεωρούσαμε απάνθρωπη και ανατριχιαστική κρατική συμπεριφορά;
Τους θυμάμαι πάντα όταν ερχόταν η συζήτηση για τέτοια θέματα, να έχουν ανάγλυφη μιαν έκφραση αηδίας στο πρόσωπο, ξινό λόγο και καμία διάθεση να αφιερώσουν χρόνο σε αυτά τα θέματα. Για να μην το πιάσουμε το θέμα από τόσο πίσω όσο θα μας πήγαινε η δολοφονία του Γρηγόρη Λαμπράκη αλλά αντίθετα να πάμε στα πολύ τελευταία χρόνια, πότε κάποιοι Έλληνες δεξιοί διαμαρτυρήθηκαν για κάθε είδους βασανιστήρια  και απαράδεκτες συμπεριφορές; Μόλις πριν λίγες ημέρες ο κ. Μπαλτάκος παρουσίασε ένα νόμο για τον μετανάστη που καταγγέλλει αστυνομικό και τι θα παθαίνει αν τολμήσει και το κάνει, νόμο που η κακοήθειά του έκανε και ανθρώπους στο εξωτερικό να αγανακτήσουν, και ούτε ένας από τους δεξιούς νοικοκυραίους εδώ δεν ενοχλήθηκε. Όπως δεν ενοχλήθηκε και για τον Αλβανό δολοφόνο και κατάδικο. Ούτε πριν τη δολοφονία του, όταν μαθεύτηκε πως εφαρμοζόταν σε αυτόν τουλάχιστον το «Δεν θα πάρεις άδεια ποτέ, Αλβανέ», ούτε και μετά υπήρξε μια σταγόνα συμπόνοιας. Όταν δημόσιοι υπάλληλοι του τσαλάκωσαν σάρκες και κόκκαλα με αυτό τον τρόπο, αγανάκτησε κανείς τους; Στη δολοφονία του Φύσσα δεν είδα καμία αυθόρμητη και ειλικρινή απέχθεια, σαν «αλουβρεχίτες» όπως έλεγε ο Σκαρίμπας συμπεριφέρθηκαν, και όταν οι νεο-ναζί κατέστρεφαν τους πάγκους και ξυλοκοπούσαν ανενόχλητοι ανθρώπους στο Αγρίνιο, κανένας από αυτούς τους γνωστούς μου δεν μου είπε ότι έστω εύρισκε το θέ(α)μα αντιαισθητικό. (Και φτάνει το παραμύθι με τον Δένδια και τις δικογραφίες που έστειλε όταν τον βόλευε).
Ο κ. Μπαλτάκος για εμένα είναι ένας ακόμη αξιολύπητος μεγαλομανής, όπως κάθε ένας που επιμένει να βλέπει τον εαυτό του με φακό μεγεθυντικό. Στην πραγματικότητα υπήρξε ένα μυρμήγκι, που βάζοντας κάτι χάρτινα φτερά, δωρεά από έναν επιπόλαιο πρωθυπουργό, νόμισε πως έγινε αετός και θα τους είχε όλους, όπως τον βόλευε, κάτω από τα νύχια του. Αυτό που κρατάμε όμως προς το παρόν, είναι πως αποτελούσε για καιρό μιαν ακόμη μέσα σε κρατικό περίγυρο γέφυρα ανάμεσα στους δεξιούς και τους πολύ δεξιούς. Και δεν ήταν η μοναδική. Είναι και κάτι Μητροπολίτες που έχουν κάνει ομοιόθετες κινήσεις στο παρελθόν, και κάτι πανεπιστημιακοί, μαζί και οι ειλικρινέστατοι αστυνομικοί, που όχι μόνο μας είπαν θαρρετά τι ψηφίζουν, αλλά γι' αυτούς οι διαδηλώσεις των πατριωτών δεν επισύρουν την οργή και τον εκνευρισμό τους, ενώ νταήδες λιμενικοί αξιωματικοί μπορούν να μπαινοβγαίνουν σχεδόν αόρατοι και σίγουρα ασύλληπτοι από την ασφάλεια της Βουλής και από τις υπόλοιπες διωκτικές αρχές, οργισμένοι για αθετημένες συμφωνίες, και να μην ξεχάσω και τους προέδρους ποδοσφαιρικών ομάδων, που έχουν κάνει το ποδόσφαιρο βρώμικη θάλασσα, με τους οπαδούς τους να τους ακολουθούν πιστά στο θολό ενδιάμεσο χώρο μεταξύ Δεξιάς και Πολύ Δεξιάς.
Μια καλή παρέα λοιπόν είστε και γιατί να κρατάει μούτρα ο ένας στον άλλον; Επειδή σας βλέπουμε εμείς οι υπόλοιποι; Προτείνω, αφού τα χνώτα όλων αυτών ταιριάζουν τόσο και με τόση αμήχανη σιωπή έχουν αντιμετωπίσει έως τώρα τα διάφορα «ατυχήματα», να τα βρουν και να πάνε μαζί. Γιατί να ζορίζονται; Να γίνει επιτέλους η μια και μεγάλη Πολύ Δεξιά Παράταξη. Η ακραία αυτή πόλωση θα έχει και ένα ακόμη καλό. Θα εξαερώσει κυριολεκτικά το  ΠΑΣΟΚ που έχει καταντήσει κάτι σαν ανοιχτή χωματερή (οι ίδιοι κάνουν λόγο για «εκκρεμότητες»), δηλαδή μια ακόμη εστία μόλυνσης της πολιτικής ζωής. 
Μια κυρία που συνδέεται επαγγελματικά με κόμμα της Αριστεράς, που δεν έχει πρόβλημα να ψαρεύει και στα πιο βρώμικα νερά (μυστική συνάντηση είχε ο αρχηγός τους με τον Γιωργάκη), μου είπε: «Μα μπορεί μερικοί από αυτούς να μη συμπαθούν τους ναζί, να μην τους αρέσουν οι συμπεριφορές που περιγράφεις, να είναι πιο ήπιοι άνθρωποι». Η απάντηση είναι πως τότε πρέπει επιτέλους να καταλάβουν με ποιούς έχουν πάει και με τι αναισθητικό έχουν ποτιστεί. Ποιοι είναι οι ηγέτες τους και ποια είναι η πραγματική τους ιδεολογία. Και να είναι ευλογημένη η ώρα που θα τα βρουν Ν.Δ.-Χ.Α. Και  για να μη στενοχωρούνται οι οπαδοί τους και για να μετρηθούμε επιτέλους πόσοι από εδώ και πόσοι από εκεί.