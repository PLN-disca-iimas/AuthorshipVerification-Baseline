«Ήμασταν πάντοτε παιχτάρες μα δεν αλλάζαμε μπαλιές» λέει το τραγούδι. Όταν είναι ανάγκη όμως βλέπω ότι οι δικοί μας «παιχτάρες» της δημόσιας ζωής κάνουν πάσες προκειμένου να σωθούν. Ο απελπισμένος πρωθυπουργός δίνει μέσα από το υπουργικό συμβούλιο μιλώντας για δημοψήφισμα πάσα στον κενό χώρο, και ένας πρόεδρος των Ελλήνων βιομηχάνων ( που δεν διαθέτει ούτε περίπτερο στον ελληνικό κενό χώρο) προωθήθηκε, πήρε τη μπαλιά και ακούστηκε να προτείνει και αυτός ακόμη πιο καθαρά δημοψήφισμα. Χθες το απόγευμα βγήκε ο κυβερνητικός εκπρόσωπος και είπε ότι δεν υπάρχει τέτοια σκέψη ενώ προχθές τον είχαμε ακούσει να επιβεβαιώνει πως ο πρωθυπουργός έκανε την πρώτη αυτή μπαλιά περί δημοψηφίσματος. Αν και συμπαίκτης δηλαδή ο κ. Κυβ. Εκπρόσωπος πέταξε την μπάλα έξω από το γήπεδο. Χάος.

Ποιος θα είχε να κερδίσει από ένα δημοψήφισμα; Μα όσοι χρειάζονται χρόνο να μείνουν στη θέση τους μη κάνοντας κάτι αφού θα περιμένουν τα αποτελέσματα του δημοψηφίσματος. Λίγο μετά άλλη μια μπαλιά γίνεται προς την ίδια γενική κατεύθυνση. Η συνήθως κομψή κ. Δαμανάκη κλωτσάει άκομψα με σκοπό να λούσει κρύος ιδρώτας το πανελλήνιο. Τι είπε; «Το σενάριο της απομάκρυνσης της Ελλάδας από το Ευρώ βρίσκεται πλέον στο τραπέζι καθώς και η μαθόδευσή του» Στην ουσία δηλαδή μας έκανε γνωστό πως άκουσε ότι σχεδιάζουν να μας στείλουν πίσω στη δραχμή αν δεν κάτσουμε καλά. Απορίες επ` αυτού: 1. Ποιός το είπε; Έπρεπε η κ. Επίτροπος να δώσει όνομα ή ονόματα αν θα ήθελε να πάρουμε στα σοβαρά την ανακοίνωσή της, 2. Τώρα που βγήκε άλλη ανακοίνωση από το γραφείο του Όλι Ρεν  ότι: «Δεν έχει συζητηθεί ποτέ σε επίπεδο Ευρωζώνης ενδεχόμενη έξοδος της Ελλάδας από το Ευρώ. Δεν έχει τεθεί από κανένα κράτος μέλος» ποιος αρνητικός αριθμός μπορεί να εκφράσει πλέον το βαθμό αξιοπιστίας της κυρίας σήμερα; 3. Τι θα γινόταν στις ελληνικές Τράπεζες σήμερα χωρίς τη διάψευση του Όλι Ρεν; 4. Ο πρωθυπουργός το έμαθε την ίδια στιγμή με εμάς τους άλλους; Αν όχι ποια ήταν η αντίδρασή του; 5. Είπε κάτι που δεν το υποψιαζόταν πολύς κόσμος; Όχι, απλά οι σκηνοθέτες-πολιτικοί μας με τη γνωστή μεγάλη έφεση για δραματικές καταστάσεις, υπολόγισαν ότι η ωμή διατύπωση θα τα σκέπαζε όλα.

Τίποτα από αυτά όμως δεν μας ενδιαφέρει. Ποιο δημοψήφισμα λοιπόν; Να φύγουν θέλουμε. ΟΛΟΙ. Υπουργοί και ανθυπο-Υπουργοί. Δεν υπάρχει νομίζω κάποιος που να θεωρείται επιτυχημένος (εκτός ίσως από τον εαυτό του μόνο ). Χωρίς εκλογές. Να βάλουν όποιους έχουν σαν πιο επιτυχημένους και άφθαρτους τα κόμματα, αναγκαστικά αφού έχουν προκύψει από εκλογές, και μαζί όμως και με άλλους εκτός Βουλής που να συγκεντρώνουν μια ελάχιστη κοινή αποδοχή. (Το κίνημα των 10 π.χ. στο protagon  δίνει μια ιδέα για το ποιος μπορεί και ποιος όχι να διατυπώσει έστω και μια ρεαλιστική πρόταση). Ο τωρινός πρωθυπουργός που επί ένα χρόνο αποδείχθηκε ότι κωπηλατούσε με δύναμη αλλά έξω από το νερό (πώς κατάφερε να μας κάνει όλους μούσκεμα;) απλά να προεδρεύει και να εκτελεί τις αποστολές που θα του αναθέτουν, στο εξωτερικό κατά προτίμηση, που του αρέσει (και θα έχουμε και οικονομία με το διερμηνέα μερικές φορές). Θέλει φοβερή αυταπάρνηση και ηρωισμό κάτι τέτοιο αλλά έτσι μόνο μπαίνεις με θετικό πρόσημο στο βιβλίο της ιστορίας. Και για να βγάλεις έτσι άλλους από το βούρκο. Και ας σταματήσουν να μας κάνουν αυτά τα μπουούου με τα δημοψηφίσματα και τις κραυγές μιας κάποτε αναμφισβήτητα ηρωικής εκφωνήτριας κόβοντάς μας έτσι το αίμα. Απλά να φύγουν
 