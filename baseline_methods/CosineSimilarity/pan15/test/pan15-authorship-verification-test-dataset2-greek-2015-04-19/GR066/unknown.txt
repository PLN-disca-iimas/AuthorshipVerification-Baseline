Μου λέει μια φίλη που γέννησε λίγους μήνες πριν από εμάς: Σπύρο εγώ το με το μωρό μου δεν μπαίνω σε δωμάτιο όπου υπάρχει ανοιχτή τηλεόραση για να μην πάθει κάτι η όραση του...πολλές φορές αναγκάζω κόσμο να την κλείνει όταν είμαστε και εμείς εκεί. Εσύ που ασχολείσαι με το φως στη δουλειά σου πώς και δεν ανησυχείς για το θέμα; Ήθελα να απαντήσω ρωτώντας ποια επιστημονική έρευνα έχει δείξει ότι η τηλεόραση θα κάνει ζημιά στην όραση του μωρού της. Ή ποιος παιδίατρος την φόβισε. Δεν ρώτησα όμως διότι είμαι σίγουρος ότι θα μου έλεγε (όπως γίνεται συνήθως και διαιωνίζονται έτσι μύθοι) πως άκουσε γενικά να το λένε. Ένας παιδίατρος που συνάντησα πάντως ούτε που θυμόταν πότε αναπτύσσονται τα κονία (υπέυθυνα για την έγχρωμη όραση) στα βρέφη και ενοχλήθηκε μάλιστα όταν τον ρώτησα (μερικές φορές σου δίνουν την εντύπωση ότι τους θεωρούν όλους επιστημονικά αγράμματους και εκπλήσσονται ή θυμώνουν αν τους στριμώξεις με μια ερώτηση...γι αυτό και γελάω σκεπτόμενος τι τραβάνε με τους περισσότερους πελάτες πλέον λόγω διαδικτύου).
Ας τα ξεκαθαρίσουμε λίγο τα πράγματα. Δεν υπάρχει καμία ένωση οφθαλμιάτρων και καμία έρευνα που να συνδέει την τηλεόραση με προβλήματα όρασης σε οποιαδήποτε ηλικία. Γιατί όμως υπάρχει ο φόβος; Ανατρέχοντας στην ιστορία θα βρεις δύο λόγους. Ο ένας είναι διότι στη δεκαετία του '60 η GE έβγαλε στην αγορά τηλεοράσεις που όντως είχαν πρόβλημα με τα επίπεδα ακτινοβολίας (-Χ) που εξέπεμπαν. Οι τηλεοράσεις αποσύρθηκαν και διορθώθηκαν ενώ από τότε έχει περάσει μισός αιώνας επιστημονικής προόδου και αποκτήσαμε νέες τεχνολογίες τηλεόρασης. Προς γνώση του αναγνώστη να πω ότι οι σημερινές επίπεδες τηλεοράσεις ανήκουν σε δύο κατηγορίες....σε αυτές με κυψέλες πλάσμα στις οποίες τα φορτισμένα αέρια βγάζουν το φως και σε εκείνες με υγρούς κρυστάλλους που φωτίζονται με λάμπες φθορισμού ή LED. Δεν τίθεται κανένα θέμα επικίνδυνης ακτινοβολίας πλέον. Όπως συμβαίνει πολύ συχνά όμως, μία και μόνο κακή είδηση μπορεί να αφήσει πολύ έντονο στίγμα ακόμα και αν καταρριφθεί από πάμπολλες άλλες (όπως έγινε με το θέμα του εμβολίου ιλαράς/ερυθράς/παρωτίτιδας που ενώ είναι ασφαλές, ένας μόνο κακός ισχυρισμός κόλλησε στα μυαλά του κόσμου). Ο δεύτερος λόγος ήταν μια δημοσίευση σύμφωνα με την οποία από ένα αριθμό εσκιμώων βρέθηκαν αυξημένα ποσοστά μυωπίας στη νεότερη γενιά που είχε πρόσβαση στην τεχνολογία και στις τηλεοράσεις. Η δημοσίευση βέβαια δέχτηκε κριτική διότι τα άτομα που επιλέχθηκαν είχαν πάει τα παιδιά τους για εξέταση που σημαίνει ότι βασίστηκε σε δείγμα ήδη επιβαρυμένο.
Η τηλεόραση άμεσα δεν βλάπτει την όραση και ανάπτυξη των ματιών. Ας μην αναπαράγουμε ισχυρισμούς που δεν ισχύουν. Αυτό που κάνει (όπως και μια οθόνη υπολογιστή) είναι ότι κουράζει τα μάτια. Οπότε φροντίστε να κάθεστε σε μια απόσταση όπου αισθάνεστε άνετα...φροντίστε να είναι η οθόνη στο ύψος των ματιών....φροντίστε να κάνετε πολλά διαλέιμματα από τους υπολογιστές...και φωτίστε τον χώρο κατάλληλα, δηλαδή το δωμάτιο στο οποίο δουλεύετε ή βλέπετε ταινίες να μην είναι ούτε σκοτεινό ούτε πολύ φωτεινό. Επίσης η τηλεόραση μπορεί να βλάψει το παιδί σου έμμεσα με διάφορους τρόπους. Πολλές ώρες τηλεόρασης σημαίνει καθιστική ζωή και δεν θα θέλαμε κάτι τέτοιο ούτε για τα παιδιά μας ούτε για εμάς. Σημαίνει επίσης λιγότερος χρόνος έξω στον ήλιος που βοηθά στην καλή ανάπτυξη των ματιών. Και πάντα να αναρωτιέστε όχι αν το παιδί σας έχει πρόβλημα με τα μάτια επειδή κάθεται κοντά στην τηλεόραση αλλά μήπως κάθεται κοντά στην τηλεόραση επειδή έχει πρόβλημα με τα μάτια...να το ελέγξετε αυτό στο πρώτο σημάδι. Οπότε θα έλεγα στην κάθε φίλη μου να μην ανησυχεί αν βρεθεί με το μωρό της κοντά σε ανοιχτή τηλεόραση ούτε να φοβάται ότι η τηλεόραση θα χαλάσει τα δικά της μάτια. Όσο για τα παραπάνω, όλα αντιμετωπίζονται όταν υπάρχει μέτρο.