Απλές ασκήσεις λογικής. Ποιος δημιούργησε το τέρας της Χρυσής Αυγής; Μήπως άρχισαν οι Έλληνες κατά εκατοντάδες χιλιάδες να ενστερνίζονται τις αποκρουστικές δοξασίες της; Μήπως βρήκαν στο πρόσωπο του Μιχαλολιάκου και των μαυροφορεμένων μπράβων του την ηγεσία που έψαχναν; Μήπως  ξέχασαν τα εγκλήματα των χιτλερικών στην Ελλάδα; Μήπως παραπλανήθηκαν από τη «γοητεία» των κοντοκουρεμένων εκπροσώπων του εγχώριού του νεοναζισμού;

Τίποτε από όλα αυτά. Η Χρυσή Αυγή δεν είναι καν δημιούργημα της κρίσης, όπως διατείνονται πολλοί. Η κρίση απλώς αποτελεί το περιβάλλον μέσα στο οποίο το πρόβλημα αντιπροσώπευσης του πολιτικού συστήματος, αλλά και του συστήματος ενημέρωσης, εξαπλώθηκε με ευκολία. Τη Χρυσή Αυγή τη δημιούργησε η αντίθεση πολλών στρωμάτων και πολλών ψηφοφόρων προς τα πρόσωπα που εκπροσωπούν αυτά τα συστήματα.

Οι πολίτες δεν ενδιαφέρονται καν ποιοι είναι οι χρυσαυγίτες. Τους ψήφισαν γιατί τους θεωρούν ως τους πιο κατάλληλους να τιμωρήσουν αυτούς που τιμώρησαν την ελληνική κοινωνία προς όφελός τους. Αυτούς που επί χρόνια τους εκβίαζαν για να τους κρατήσουν εγκλωβισμένους στον δικομματισμό, λέγοντας στους οπαδούς τους «ψήφισέ μας γιατί θα έλθει ο άλλος». Και αυτούς που ακόμη και τώρα τους λένε «έλα μαζί μας για να μην έλθει ο ΣΥΡΙΖΑ» ή «ακολούθησέ μας για να καταπνίξουμε τον νεοναζισμό».

Είναι οι μόνοι που δεν μπορούν να τον καταπνίξουν. Οι πολιτικοί που κυβέρνησαν ως τώρα είναι οι πιο ακατάλληλοι γι' αυτή τη δουλειά. Η αντίθεση πολίτη στο πρόσωπό τους είναι που εκκολάπτει το αυγό του φιδιού. Τι να του πει ο Βενιζέλος και ο Σαμαράς, όταν εκπροσωπούν αυτό που τον έχει ταπεινώσει; Ή όταν τους βλέπει να κόπτονται μόνο για την αναπαραγωγή του ρόλου τους, σαν να προέρχονται από παρθενογένεση;

Συνεπώς η ΧΑ θα ξεφουσκώσει μόνο όταν αυτοί που προκάλεσαν την άνοδό της βγουν από το κάδρο. Όταν θα σταματήσουν να κάνουν δηλώσεις, να εμφανίζονται ως λύση ενώ είναι το πρόβλημα. Και η εξαφάνισή τους είναι δουλειά της κομματικής βάσης του ΠΑΣΟΚ και της ΝΔ. Οι οπαδοί αυτών των ιστορικών κομμάτων πρέπει να αντικαταστήσουν τα στελέχη που τους εκπροσωπούν ως τώρα, με νέους και άφθαρτους. Για να δώσουν στο εκλογικό σώμα την ευκαιρία να ολοκληρώσει αυτό που ήδη έκανε: να στείλει στον πάγκο όσους δεν έπαιξαν ως τώρα καθαρά και με τους όρους του παιχνιδιού. Όσους αντί να δράσουν για τον πολίτη που τους εξέλεγε εξυπηρετούσαν άλλους. Όταν και τα δυο κόμματα αποκτήσουν νέες ηγετικές ομάδας, η πολιτική ζωή θα επανέλθει στη φυσική της ροή - χωρίς να ξεθυμαίνει κάποιος ψηφίζοντας χρυσαυγίτες.
Μέχρι τότε οι λαλίστατοι των δυο πρώην μεγάλων κομμάτων της Μεταπολίτευσης, ας σιωπήσουν. Ας αφήσουν τις αρχές να κάνουν τη δουλειά τους και να ξεκαθαρίσουν τις ακροδεξιές εγκληματικές εστίες σε κάθε γειτονιά. Δεν χρειάζονται δηλώσεις από το ΠΑΣΟΚ και τη ΝΔ γιατί κάθε άλλο παρά σε βάρος της Χρυσής Αυγής λειτουργούν. Αντίθετα, την τρέφουν γιατί ερεθίζουν την κοινή γνώμη. Ειδικά όταν πλασάρουν την πανάθλια θεωρία των δυο άκρων.

Αρκετά μας προστάτευσαν από τον κίνδυνο του φασισμού εκείνοι που δημιούργησαν τις συνθήκες για την εξάπλωσή του. Αν νομίζουν ότι μπορούν να τον χρησιμοποιήσουν ως μπαμπούλα για να επιβιώσουν ξανά οι ίδιοι κάνουν λάθος.

Το πολιτικό σύστημα, και για την ακρίβεια τα κόμματα που εκπροσωπούν τα βασικά ιδεολογικά ρεύματα, θα λυτρωθούν από την απειλή του νεοναζισμού και η Χρυσή Αυγή θα εξαφανισθεί, όταν μόνα τους τα κόμματα βάλουν στη γωνία το πολιτικό προσωπικό που βαρύνεται με τη διακυβέρνηση των τελευταίων χρόνων. Δόξα τω Θεώ, τα νεκροταφεία είναι γεμάτα αναντικατάστατους.