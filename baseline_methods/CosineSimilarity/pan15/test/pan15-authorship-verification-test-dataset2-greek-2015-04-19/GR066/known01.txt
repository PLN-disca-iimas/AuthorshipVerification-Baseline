Μπορεί κανείς να καταλογίσει πολλά στον Αντώνη Σαμαρά - και ως Πρωθυπουργό και ως πολιτικό, γενικότερα. Από μόνη της η ιστορία θέτει ερωτήματα για τη διαδρομή του: από το ότι έριξε την κυβέρνηση του κόμματός του -άσχετα αν επειδή ήταν ο Μητσοτάκης, πολλοί το ευχαριστήθηκαν- μέχρι ότι σήμερα εφαρμόζει με πάθος το μνημόνιο που μόλις πριν από έναν χρόνο και κάτι μήνες καταδίκαζε με το ίδιο πάθος. Και από το ότι κατασκευάζει μια εικονική πραγματικότητα, μέχρι την επιμονή του, εκτός από ελιές Καλαμών, να αποκτήσουμε και κράτος Καλαμών.
Όλα αυτά είναι στοιχεία κριτικής για τον άνθρωπο που ηγείται σήμερα της ΝΔ και έχει στα χέρια του τις τύχες της χώρας. Αλλά να του την «πέφτει» σε προσωπικό επίπεδο ο νεαρός που ανεδείχθη γραμματέας του Εθνικού Συμβουλίου του κόμματος που συνεργάζεται μαζί του, δεν είναι και το καλύτερο αυτή την περίοδο. 
Ό «νούμερο 2» -κυριολεκτικά- της κομματικής ιεραρχίας του ΠΑΣΟΚ δικαιούται να έχει τη γνώμη του -ως γνώμη ενός ανθρώπου που προέκυψε στον δημόσιο βίο από το κομματικό εργαστήριο, προφανώς. Αλλά πόσο φρόνιμο είναι να στηρίζει αυτή τη γνώμη καλλιεργώντας αυτό που πρέπει να αποτραπεί: ενδοκυβερνητική σύγκρουση. Ενδεχομένως, δεν έχει αίσθηση ότι πρέπει να αποτραπεί, αλλά περί αυτού πρόκειται.
Συνιστά ευθεία και επίσημη επίθεση του ΠΑΣΟΚ στον πρωθυπουργό όταν, ως γραμματέας του κόμματος, λέει: «Δεν δεχόμαστε, λοιπόν, από τη στιγμή που 2,5 χρόνια τραβήξαμε όλο αυτό το φορτίο για να μην πάμε σε άτακτη χρεοκοπία, να μας κάνουν μαθήματα υπευθυνότητας ο κ. Σαμαράς που έχει το αντιμνημονιακό μέτωπο με τον κ. Τσίπρα, που επί δύο χρόνια τρέναρε όλες τις μεταρρυθμίσεις και που μετά είπε για τα Ζάππειο τα 17 δισεκατομμύρια». (ολίγον ακατάληπτα, αλλά έτσι τα είπε στον ΒΗΜΑ FM 99,5).
Επιπροσθέτως, τι εννοεί όταν λέει για τον Σαμαρά: «εμείς τον στηρίξαμε για Πρωθυπουργό ώστε να μην πάει η χώρα σε ακυβερνησία»; Βασικά, τον στήριξαν γιατί στις εκλογές ο Σαμαράς πήρε 27%, αυτοί μόλις 12%.
Το ΠΑΣΟΚ ό,τι είχε να πει για τη λειτουργία της κυβέρνησης το έχει πει ήδη δια του προέδρου του. Ο Βαγγέλης Βενιζέλος, δημοσίως, αλλά και στις συναντήσεις του με τον Πρωθυπουργό προφανώς, είπε αυτά που έκρινε ότι έπρεπε να πει. Αυτό που δικαιούται, σε τελευταία ανάλυση, να πει ως εταίρος σε μια πολιτική συμμαχία.
Τι νόημα έχει να επιτίθεται προσωπικά στον Σαμαρά ο κομματικός υφιστάμενός του; Ποιος τον εξουσιοδότησε να μετατρέψει μια πολιτική κριτική σε προσωπική απαξίωση του στυλ «δεν δικαιούται, κ.λπ.»; Και τι άλλο από το να ρίξει λάδι στη φωτιά επιδιώκει με αυτή την επίδειξη «αντιδεξιάς» επιθετικότητας; 
Συνιστά αυτή η επίθεση κεντρική επιδίωξη του ΠΑΣΟΚ; Αλλά για ποιο λόγο; Θέλει να πιέσει για να συνετιστούν ο Στουρνάρας, ο Χατζιδάκης και ο Βρούτσης και παίρνουν κάθε πρωί στο τηλέφωνο τον Πρωτόπαπα; Τότε, προς τι η εστίαση στον Πρωθυπουργό; Θέμα μη ενημέρωσης ή θέμα σχέσεων, σε επίπεδο Σαμαρά-Βενιζέλου, δεν έχει τεθεί. Το θέτει, άραγε, το ΠΑΣΟΚ δια του γραμματέα του;
Και, εν πάση περιπτώσει, πού οδηγεί η καλλιέργεια αυτού του κλίματος; Σε καλύτερη λειτουργία της κυβέρνησης; Σε ανασχηματισμό; Σε πτώση της κυβέρνησης και εκλογές;
Τα συνυπολογίζει αυτά ο νεαρός ή, απλώς, προσπαθεί να φτιάξει το κομματικό προφίλ του; Έχει υπόψη του τις συνέπειες από ενδεχόμενη κλιμάκωση της ενδοκυβερνητικής ρήξης, την οποία εκ του ρόλου του τροφοδοτεί; Γιατί να μην πλακώσουν και τον Βενιζέλο σε προσωπικό επίπεδο από τη ΝΔ και στο ίδιο σταλίκι: ποιος δικαιούται, τι; 
Αν ο αρχηγός του ΠΑΣΟΚ καλύπτει τον γραμματέα του, μοιραία θα οδηγηθεί σε μια στρατηγική η οποία συνιστά λάθος πόλεμο, σε λάθος χρόνο και με λάθος εχθρό. Αν αυτό θέλουν στην Ιπποκράτους είναι δικαίωμά τους - πολιτικό κόμμα είναι. Αλλά αν είναι να του προκύψει του Βενιζέλου από ατύχημα που θα προκαλέσει η αμετροέπεια των ανθρώπων του, θα είναι άξιος των συνεπειών. 
Και σε κάθε περίπτωση, αυτή η μέθοδος -αν την υιοθετεί- είναι κατώτερή του. Δόξα τω Θεώ και σπουδαίος ρήτορας είναι και «αποστομωτικός», όπως είπε ο ίδιος πρόσφατα στην Έλλη Στάη. Αν θέλει να κάνει πόλεμο στον Σαμαρά -και υπάρχουν λόγοι γι' αυτό- μαζί του. Αλλά να τον κάνει ο ίδιος. Και στον Σαμαρά και στον Παπανδρέου και στον Αρχιεπίσκοπο και στον Ολυμπιακό Πειραιώς. Πόλεμος δι` αντιπροσώπων δεν λέει