Ολομόναχη, χόρευε έντονα και σπαρακτικά πάνω στη μαύρη σκηνή του «Rex». Μπαλαρίνα που την έριξαν σε μια πίσσα στενοχώριας. Οι κινήσεις της, παρότι βίαιες και σπασμωδικές, ήταν τυλιγμένες με μια αίσθηση λύτρωσης. Σώμα που αναζητούσε την επιστροφή του στην πραγματικότητα. Ακόμη και το μαχαίρι με το οποίο καθ` όλη τη διάρκεια χαράκωνε τον εαυτό της, δυσκολευόσουν να ξεχωρίσεις αν ήταν σκεύος ηδονής ή εργαλείο θανάτου. Ειδικά τη στιγμή που το βαστούσε με πάθος, σαν να ήταν αντρικό μόριο, και κουνιόταν πάνω του με δύναμη, λες και του έκανε έρωτα, παρασυρόσουν τόσο πολύ που ξεχνούσες ότι ουσιαστικά πρόκειται για  αυτοκτονία. Έτσι όμως συμβαίνει με τις ζωηρές  φαντασιώσεις - καμιά φορά, μετατρέπονται σε εφιάλτη δίχως να το καταλάβεις. Η επίμονη επιθυμία να ζήσεις κάτι διαφορετικό αλλοιώνει το όνειρο και καταλήγεις να αναζητείς τρόπους διαφυγής. Με όποιο τρόπο, αρκεί να γλιτώσεις. 
Η ερμηνεύτρια Ιωάννα Αντώναρου, υποδυόμενη την Κλάρα Στάλμπάουμ στον «Καρυοθραύστη» του Τσαϊκόφσκι, συνειδητοποιεί ότι όλα όσα έζησε στο όνειρό της ήταν ένα ψέμα. Και το ψέμα τιμωρεί την προσωπική μας αλήθεια με τον πιο επώδυνο τρόπο: τη μαρτυρική εξιλέωση. Τουλάχιστον έτσι θέλει να παρουσιάσει τη σύγκρουση με την πραγματικότητα ο σκηνοθέτης Κωσταντίνος Ρήγος στη δική του εκδοχή του κλασικού έργου, το όποιο είχε ανεβάσει για πρώτη φορά το 2010. Ωστόσο, δεν είναι επανάληψη της ίδιας παραγωγής. Με τρία καινούργια μέλη στην παράσταση, ο χριστουγεννιάτικος «Καρυοθραύστης» αποκτάει άλλο «σώμα», άλλη κινησιολογία, κι επανέρχεται δυναμικά, λίγο πριν φύγει το 2014, για να μας υπενθυμίσει ότι η απόγοητευση ενός χαμένου ονείρου μπορεί να γίνει η δύναμη για μια συναρπαστική αλλαγή. Με άλλα λόγια ένας κύκλος, αυτόν τον ενεργειακό κύκλο που ο Ρήγος ακολουθεί με θρησκευτική πειθαρχία.
«Έχω εμμονή με το συγκεκριμένο έργο», θα μου πει σε ένα μικρό διάλειμμα της κυριακάτικης πρόβας, και θα συνεχίσει εξηγώντας πως «οι παραστάσεις λειτουργούν σαν τις φαντασιώσεις της Κλάρας. Σου δεσμεύουν τεράστια ενέργεια, σε οδηγούν σε μονοπάτια εσωτερικής αναζήτησης, καθώς αναμετριέσαι με φόβους και επιθυμίες, και όταν τις βλέπεις να ολοκληρώνονται επί σκηνής νιώθεις μια συντριβή. Μια συντριβή που σε βοηθάει να φτιάξεις από την αρχή το παζλ του εαυτού σου και να προχωρήσεις». Με τη φωτογραφική του μηχανή, στεκόμενος στη μέση του θεάτρου, με απανωτά κλικ έσωζε στιγμές για το αρχείο του. Αριστερά του, η βοηθός χορογράφου, Μαρκέλλα Μανωλιάδη, φινίριζε τις λεπτομέρειες των κινήσεων, ενώ οι υπόλοιποι τέσσερις ερμηνευτές (Τάσος Καραχανίδης, Τάσος Καραχάλιος, Άρης Παπαδόπουλος και Χρήστος Στρινόπουλος ) άλλαζαν συνεχώς κοστούμια: τη μία μεταμφιέζονταν σε χιονάνθρωπους που έλιωναν, την άλλη σε αφηνιασμένα αλογάκια, ύστερα σε βιαστές της Κλάρας.
Η σκηνή του βιασμού, που τέσσερις άντρες, με χαιρέκακες εκφράσεις, εναλλάσσονταν στο τρυφερό κορμί της πρωταγωνίστριας, ήταν το πρώτο θέαμα που αντίκρισα όταν μπήκα στο «Rex». Σφίχτηκα, φοβήθηκα - από τη βαβούρα της Πανεπιστημίου, με τις κόρνες, τα γκάζια, τις ζωντανές φωνές των οδηγών και τα γέλια των περαστικών, βρέθηκα ξαφνικά απομονωμένος παρατηρητής σε έναν βιασμό. Κι αυτός ο ίδιος φόβος, μήπως ζήσω τα συντρίμμια των ονείρων μου και πρέπει να μαζευτώ για να ταξινομήσω τα κομμάτια του εαυτού μου από την αρχή, διέτρεχε τις σκέψεις μου όση ώρα παρακολουθούσα την πρόβα. Για αυτό ο «Καρυοθραύστης» του Ρήγου είναι «Καρδιοθραύστης». Γιατί σου τονίζει, με ωμό τρόπο, ότι οι ανακατατάξεις αποτελούν προϋπόθεση της δικής μας αλλαγής. Αρκεί, όταν τις ζούμε, να μην έχουμε για συντροφιά μόνο ξύλινα παιχνίδια...
