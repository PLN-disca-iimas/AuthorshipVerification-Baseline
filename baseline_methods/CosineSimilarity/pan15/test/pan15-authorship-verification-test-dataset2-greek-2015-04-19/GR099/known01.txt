Ας υποθέσουμε ότι το μάτς του περασμένου Σαββάτου μεταξύ Ελλάδας και Γερμανίας δεν αφορούσε τις εθνικές ποδοσφαίρου αλλά μπάσκετ. Το αποτέλεσμα το πιθανότερο θα ήταν νικηφόρο για την εθνική μας, πόσω μάλλον που φαίνεται ότι ο Νοβίτσκυ δεν θα ξαναπαίξει με του Γερμανούς οπότε θα ήταν και θριαμβευτικό. Πλην του `93 ο κανόνας είναι αυτός-το μπάσκετ στη χώρα μας εμφανίζει διαρκώς νέα ταλέντα και αφομοιώνει όλες τις εξελίξεις του αθλήματος, ενώ η Γερμανία  παίζει παρωχημένο μπάσκετ και περιμένει τα πάντα από έναν παίκτη. Τι συμπεράσματα θα έβγαζε κάποιος που θα είχε την επιπολαιότητα να προβάλει τα εθνικά  χαρακτηριστικά των δύο λαών (στον βαθμό που υπάρχουν τέτοια) στο παιχνίδι ανάμεσα στις ομάδες τους, κάτι που έγινε κατά κόρον για τις ομάδες ποδοσφαίρου;
Το πρώτο συμπέρασμα θα ήταν ότι ο ελληνικός λαός διακρίνεται από  αγωνιστικότητα, πείσμα, εργατικότητα, πάθος, προσήλωση στον στόχο, ομαδικό πνεύμα, φαντασία, νεωτερικότητα, στρατηγική σκέψη, μεθοδικότητα, πειθαρχία και υπομονή. Η σοβαρότητα με την οποία αντιμετωπίζει τον αντίπαλο η ελληνικά ομάδα, η συστηματική μελέτη που του έχει κάνει, τα ψυχικά αποθέματα να γυρίσει το ματς αν κάπου στραβώσει, η επιμονή στην άμυνα και την αλληλοκάλυψη, οι ασίστ στο παιχνίδι που κάνουν ήρωα τον συμπαίκτη, η αφοσίωση στην χαμαλίδικη δουλειά που δεν σε κάνει σταρ και ένας μακρύς ακόμα κατάλογος από χαρίσματα της ομάδας, θα προσέδιδαν στον ελληνικό λαό αρετές που μάλλον δεν θα ήταν η πρώτη σκέψη ότι τον χαρακτηρίζουν.
Από την άλλη οι Γερμανοί διακρίνονται από αστοχία (πότε άλλωστε οι Γερμανοί πετυχαίνουν τους στόχους τους;), έλλειψη φαντασίας και δημιουργικότητας, αδυναμία να παρακολουθήσουν τις καινοτομίες στο μπάσκετ και τη ζωή, έλλειψη σοβαρότητας στην ανάλυση του παιχνιδιού και γενικότερα, έλλειψη ομαδικού πνεύματος (τα πάντα τα κάνει ένας παίκτης), κακή οργάνωση του παιχνιδιού από τους πόιντ γκαρντ (καλά τώρα από οργάνωση οι Γερμανοί είναι γνωστό ότι δεν σκίζουν), κακή τεχνική (χρειάζεται δουλειά και εξάσκηση και οι Γερμανοί είναι παραλίες), απουσία αυτοματισμών (λαός του ό,τι κάτσει) ανισορροπία άμυνας-επίθεσης (γνωστός ανισόρροπος λαός), αργό παιχνίδι (γνωστός τεμπέλικος λαός), χάνουν τα ριμπάουντ (από μαχητικότητα βράστα ). Θα μπορούσαμε να μιλάμε μέχρι αύριο. Το μπάσκετ είναι λιγότερο μαζικό από το ποδόσφαιρο αλλά καθόλου παρακατιανό- παίζεται σε όλες τις ηπείρους.
Ο Μπεκενμπάουερ είχε πεί ότι το ποδόσφαιρο είναι το σημαντικότερο από τα λιγότερο σημαντικά πράγματα στη ζωή. Ακριβώς αυτό. Όταν πέφτεις στη παγίδα να το εντάσσεις στα σημαντικά και να εξάγεις από τα παιχνίδια βαρύγδουπα συμπεράσματα, στην ουσία στερείς από το παιχνίδι την ομορφιά του και από τα συμπεράσματα την ουσία. Η ομορφιά του παιχνιδιού είναι η αβαθής ταύτιση που έχεις με τους παίκτες που θα μπορούσαν να είναι παιδιά της διπλανής πόρτας και σε κάνουν χαρούμενο (όχι περήφανο)  στις νίκες, με την συλλογική χαρά του καφενείου, της γειτονιάς, της πατρίδας (όχι του έθνους) και μετά συνεχίζεις τη δουλειά σου με ευφορία. Η ουσία είναι ότι οι παίκτες είναι παιδιά με λυμένα οικονομικά προβλήματα οι περισσότεροι (και πάντως δεν έχουν καμμία σχέση με τις αγωνίες των συνομηλίκων τους), συνήθως έχουν χαμηλή μόρφωση αλλά πολλές παραστάσεις (κυρίως αν παίζουν στο εξωτερικό) και τις περισσότερες φορές λίγο περισσότερο εθνικό παραμύθι στο κεφάλι τους, που τους το βάζουμε εμείς όλοι. Σε καμμιά περίπτωση πάντως δεν συζητούμε για αντιπροσωπευτικούς τύπους του νέου έλληνα, άρα η αγωνιστική συμπεριφορά τους δεν δημιουργεί εθνικούς κανόνες.
Όσο άτοπο είναι το ένα άκρο, να θεωρείς δηλαδή τη μεγάλη νίκη αυτονόητη συνέπεια του νικηφόρου γονιδίου του ΄Ελληνα,  άλλο τόσο άτοπο είναι και το εθνικό αυτομαστίγωμα, αυτολύπηση και αυτοπεριφόνηση στην βαρειά ήττα. Το ένα σε οδηγεί σε  χουλιγκανισμούς , το άλλον σε δυσκοίλιους διανοουμενισμούς.
 