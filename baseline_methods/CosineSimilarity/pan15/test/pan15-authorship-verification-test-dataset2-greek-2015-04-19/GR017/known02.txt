Την εποχή που είμαστε ακόμα καλά παιδιά (το σωτήριο έτος 2003) κι όχι μόνο μας αφήναν να παίζουμε μαζί τους, παρά δέχονταν να `μαστε εμείς, για ένα φεγγάρι τουλάχιστον, οι αρχηγοί στα παιχνίδια τους, θεσπίστηκε, με δική μας νομοπαρασκευαστική ευθύνη, η Ευρωπαϊκή κοινοτική ενωσιακή οδηγία για τη χρήση πληροφοριών τού δημόσιου τομέα. Πρωτοστατούσαμε έτσι κατά κάποιον τρόπο στη διαμόρφωση του Ευρωπαϊκού δικαίου για την κοινωνία της πληροφορίας.
Κάθε δίκαιο, τώρα, στηρίζεται σε ορισμένες βασικές αρχές, οι οποίες εν συνεχεία εξειδικεύονται. Η γενική αρχή που διέπει την "περαιτέρω επιτρεπτή χρήση εγγράφων τα οποία ευρίσκονται στην κατοχή φορέων του δημοσίου" προβλέπει ρητώς τη μέριμνα των κρατών μελών "για την επαναχρησιμοποίηση για εμπορικούς ή μη εμπορικούς σκοπούς" των διατιθέμενων σε "κοινή θέα" εγγράφων. Ειδικότερα άρθρα της προαναφερθείσας οδηγίας, καθώς και νομοθετημάτων διακρατικής και εσωτερικής ισχύος που ψηφίστηκαν αργότερα, ορίζουν πως οι δημόσιοι φορείς "δύνανται να επιτρέπουν την άνευ όρων περαιτέρω χρήση εγγράφων ή να επιβάλλουν όρους ενδεχομένως μέσω αδειοδότησης για σχετικά θέματα. Οι όροι (όμως) αυτοί δεν (θα) περιορίζουν άνευ λόγου τις δυνατότητες περαιτέρω χρήσης (ως ανωτέρω)." Επίσης, "τα κράτη μέλη (οφείλουν να) μεριμνούν ώστε να λαμβάνονται τα απαραίτητα πρακτικά μέτρα που διευκολύνουν την αναζήτηση διαθέσιμων προς περαιτέρω χρήση εγγράφων"
Καθώς εκπνέει το 2011, εις τήρηση, όπως μαθαίνουμε  από το σχετικό δελτίο τύπου, της δέσμευσης  κάποιου κύριου Πετσάλνικου, η Βουλή των Ελλήνων έδοξε ν` αναρτήσει στην ιστοσελίδα της, "για πρώτη φορά" (αχ, αυτές οι ευλογημένες πρωτιές μας), το Πόθεν Έσχες  των Τριακοσίων της- ζωή να`χουνε. Τον παρα- στατικό κατάλογο δηλαδή των περιουσιακών στοιχείων των λαϊκών αντιπροσώπων, τον οποίο ως τώρα φευγαλέα μόνο μπορούσαμε να διατρέξουμε μέσα από τα ρεπορτάζ των έντυπων και ηλεκτρονικών μέσων. Η διαδικτυακή χάρη που μας γίνεται ωστόσο σήμερα, έρχεται μαζί μ` έναν μάλλον δυσκολοχώνευτο μπουναμά: Δέστε ό,τι είναι να δείτε- φάτε μάτια ψάρια, ας το πούμε κι έτσι, καθώς άφθονα πράγματι λαβράκια μπορεί κανείς να καμαρώσει εξ αποστάσεως σ` αυτήν τη λίστα-  αλλ` ως εδώ. Καθώς δεόντως επισημαίνονται προκαταβολικά οι "ειδικότεροι όροι χρήσης" του εκτιθεμένου στο διαδίκτυο καταλόγου: "η πρόσβαση στα στοιχεία επιτρέπεται μόνο για σκοπούς ενημέρωσης και επιστημονικής έρευνας." Πάμε παρακάτω: "Απαγορεύεται κάθε αντιγραφή ή αναδημοσίευση"- οποιαδήποτε δηλαδή επεξεργασία με βάση τα δόκιμα πλέον πρότυπα των ανοιχτών λογισμικών προγραμμάτων- "μέρους ή του συνόλου των ηλεκτρονικών δηλώσεων."
Νομικός ειδήμων δεν είμαι, γι` αυτό σας παραπέμπω στον σχολιασμό του e-lawyer (alias Β. Σωτηρόπουλου), όπου γίνεται σαφές ότι οι πομπωδώς εξαγγελλόμενοι "ειδικότεροι όροι χρήσης" εξομοιώνονται στην ουσία με "άδειες", οι οποίες έτσι όπως είναι διατυπωμένες "δυσχερώς συμβιβάζονται με το Ευρωπαϊκό θεσμικό πλαίσιο για την περαιτέρω χρήση πληροφοριών του δημόσιου τομέα". Εξ ου και η δηκτική καταληκτική παρατήρηση του εθελοντή νομικού μας συμβούλου: "Η Βουλή θα πρέπει να αποκαταστήσει την τήρηση της Ευρωπαϊκής νομοθεσίας και να μεταβάλει εγκαίρως κι από μόνη της τους όρους χρήσης, εαν δεν θέλει να της το υποδείξει κάποια 'τρόικα' ή κάποιο 'μνημόνιο' ".
Βρε, πώς καταντήσαμε πάλι. Από πρωτοπόροι- πρώτοι, έστω, μεταξύ ίσων- σε ζητήματα ελεύθερης διακίνησης πληροφοριών, ουραγοί. Τελευταίοι και καταϊδρωμένοι. Τεχνοφοβικοί (το opengov μας μάρανε) και με την ασπίδα πάντα μπροστά των ειδικών όρων προστασίας των εκάστοτε ταγών μας. Ε, μέρες χαρούμενες που είναι, να μην προσθέσω πώς ανακουφίστηκα κι εγώ λιγάκι, έχοντας πια εμπεδώσει τις άχαρες δεσμευτικές διατάξεις της "καινοτόμου" χειρονομίας της Βουλής μας; Παιδεύτηκα, όντως αρκετά να τον ανοίξω στον υπολογιστή μου τον έρημο τον Κατάλογο, και "τρέχοντας" μετά τα ονόματα, θαμπώθηκα, αλλά δε μπορώ να πω ότι δε ζαλίστηκα κιόλας με όλα εκείνα τα νούμερα - κινητά κι ακίνητα, δηλωμένα κι εκ της φύσεως των δηλώσεων άδηλα αγαθά, καταθέσεις, κληρονομιές, ομολογιακές και επιχειρηματικές συμμετοχές και δε συμμαζεύεται. Ώσπου έφτασα σ` ένα λήμμα του μακρόσυρτου καταλόγου- Αλέξης Τσίπρας. Το εισόδημά του κι αυτά που έχει βάλει στην άκρη ο άνθρωπος μού θύμιζαν επί τέλους μιαν οικεία κατάσταση, τη δική μου και των περισσοτέρων γνωστών και φίλων μου. Αν κινούνταν κιόλας σωστά από δω κι εμπρός και προ πάντων πειστικά.