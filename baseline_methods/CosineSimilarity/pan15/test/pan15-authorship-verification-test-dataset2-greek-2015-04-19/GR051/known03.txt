Οι λέξεις που χρησιμοποίησε η υπουργός Εργασίας, Λούκα Κατσέλη για να ανακοινώσει αυτά που αλλάζουν με το νομοσχέδιο για το εργασιακό, ακούστηκαν περισσότερο "αγωνιστικές" από όσο συνηθίζουν τα μέλη ενός υπουργικού συμβουλίου. Αφού εξήγησε ότι το νέο "μοντέλο" των επιχειρησιακών συμβάσεων προϋποθέτει συμφωνία εργοδότη - εργαζομένων στην επιχείρηση, μπήκε στο ζουμί:
 
		οι μισθοί, η εκ περιτροπής εργασία και η μερική απασχόληση, αυτό «είναι πεδίο συνεννόησης και διαπραγμάτευσης μεταξύ των κοινωνικών εταίρων»
		τα αποτελέσματα «αυτών των συμφωνιών θα εξαρτηθούν κατά πολύ από την ωριμότητα και τη μαχητικότητα των ίδιων των εργαζομένων μέσα σε κάθε επιχείρηση»
		αυτό το καινούριο στοιχείο «ουσιαστικά ενδυναμώνει το ρόλο των κοινωνικών εταίρων μέσα στις επιχειρήσεις».

Λυπάμαι, κυρία Κατσέλη, αλλά δεν είναι απαραίτητα έτσι, αν έτσι νομίζετε. Υπάρχει τουλάχιστον ένας τρόπος ακόμη να διαβάσει κανείς το νομοσχέδιο. Αυτός του εργαζομένου στον ιδιωτικό τομέα. Η μεγάλη ανατροπή που εγώ διαπιστώνω, είναι ότι ανοίγει ο δρόμος για μεγαλύτερη δόση "αυτορύθμισης" στις σχέσεις εργοδοτών - εργαζομένων. Μιλάμε πάντοτε για τις επιχειρησιακές συμβάσεις σε επιχειρήσεις άνω των 20 ατόμων. Δηλαδή για τους ειδικούς όρους που θα ζητήσει ο εργοδότης, εφόσον κρίνει ότι "το μαγαζί δεν πάει" και χρειάζεται είτε μείωση προσωπικού, είτε υπερ-ελαστικοποίηση ωραρίων, είτε μείωση μισθών.

Πώς μπορεί να γίνει κάτι τέτοιο; Ο νέος νόμος μεταθέτει την ευθύνη για την "συνεννόηση" με τους εργοδότες... κάπου μεταξύ εργαζομένων και συνδικάτων. Ερχεται και λέει, ότι τα δύο μέρη μπορούν να κάτσουν γύρω από ένα τραπέζι να τα βρουν (το σωματείο των εργαζομένων της επιχείρησης με τον εργοδότη). Αν δεν τα βρουν, τότε - λέει ο νόμος της κυρίας Κατσέλη - παραμένει σε ισχύ η κλαδική σύμβαση. Αυτός είναι, κατά την υπουργό, ο όρος - κλειδί που διασφαλίζει ότι δε μπορεί να κάνει ό,τι θέλει κάθε εργοδότης. Δηλαδή, εμείς πρέπει να πιστέψουμε τώρα, ότι ένας εργοδότης που έχει βάλει στο μυαλό του πως το μαγαζί "δεν βγαίνει" χωρίς δραματικές περικοπές, θα "κάτσει στα αυγά του" εάν διαφωνήσει το σωματείο των εργαζομένων. Δε θα έχουμε εκβιασμούς, ασφυκτικές πιέσεις κάτω από το τραπέζι και φόβο στους χώρους εργασίας...

Οσο για τις μικρότερες επιχειρήσεις (με λιγότερους από 20 εργαζόμενους), εκεί για να συμφωνηθεί μία επιχειρησιακή σύμβαση, πρέπει να διαπραγματευθεί ο εργοδότης με το κλαδικό σωματείο. Πιστεύει κανείς σοβαρά, όμως, ότι θα μιλούν οι εργοδότες μέσω τρίτων στους υπαλλήλους που έχουν στο μαγαζί τους, αντί να λύσουν το ζήτημα τετ-α-τετ;

Ποιά είναι η αλήθεια; Οτι η αγορά θα αυτορρυθμίζεται και οι διαφορές σε πολύ περισσότερες (πλέον) περιπτώσεις θα λύνονται πίσω από κλειστές πόρτες, όπου ένας θα κάθεται και ένας θα στέκεται όρθιος. Ας μην έχουμε την παραμικρή ψευδαίσθηση, ότι όλα αυτά αφορούν τους εργαζομένους στον ιδιωτικό τομέα. Γιατί εκεί οι πιέσεις δεν διαχέονται. Δεν υπάρχει ως εργοδότης ένα απρόσωπο κράτος, όπου ο εκάστοτε διευθύνων μία επιχείρηση θα στραφεί στον προϊστάμενο υπουργό και εκείνος θα υπολογίσει σε κάθε περίπτωση το πολιτικό κόστος, τις προσωπικές σχέσεις με συνδικαλιστές και στο τέλος θα κοιτάξει το ημερολόγιο για να τσεκάρει την επόμενη ημερομηνία διεξαγωγής των εκλογών.

Οι σχέσεις εργαζομένων - συνδικάτων θα δοκιμαστούν και (εγώ προβλέπω) θα διαταραχθούν. Και θα αλλάξουν για πάντα. Bρισκόμαστε ήδη, άλλωστε, σε μία χρονική στιγμή όπου ήδη οι συνδικαλιστικές ηγεσίες απέχουν χιλιάδες μίλια από το να χαρακτηρίζονται ως αξιόπιστες, ακέραιες και αποδεκτές επί της ουσίας από τους εργαζομένους που εκπροσωπούν. Ούτε λόγος για "κύρος" και πραγματικό "σεβασμό".

Οσο για την συμβουλή της κυρίας Κατσέλη για "μαχητικότητα και ωριμότητα", οι εργαζόμενοι την ευχαριστούν.
 