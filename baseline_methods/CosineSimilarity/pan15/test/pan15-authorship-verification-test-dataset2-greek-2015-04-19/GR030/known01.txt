Ο Τζουζέπε Βέρντι (1813-1901) είναι μια από τις μεγαλύτερες μορφές της ιταλικής όπερας. Πολυγραφότατος (έχει συνθέσει 25 όπερες), με πλούσια θεματολογία, και πολύ χαρακτηριστική μουσική (γοργός ρυθμός και υπέροχες μελωδίες). Αγωνίστηκε για την απελευθέρωση της πατρίδας του από την Αυστροουγγαρία και την ένωσή της, περνώντας πατριωτικά μηνύματα μέσα από κάποιες όπερές του, όπως Ο Σικελικός Εσπερινός, Ο Ναμπούκο, κ.ά., πράγμα που του δημιούργησε προβλήματα με την αυστριακή λογοκρισία. Πολλά από τα λιμπρέτα που χρησιμοποίησε ο Βέρντι για τις όπερές του βασίζονται σε γνωστά μυθιστορήματα και θεατρικά έργα μεγάλων συγγραφέων, όπως Ernani και Rigoletto (ο γελωτοποιός του Βασιλιά) του Β. Ουγκώ, La Traviata (Η κυρία με τις καμέλιες, του Αλέξ. Δουμά), Louisa Miller (του Σίλλερ), Μάκμπεθ (του Σαίξπηρ), Βέρθερος (Γκαίτε). Στα `58 του ο Βέρντι αποφασίζει να μην γράψει άλλη όπερα και να αποτραβηχτεί. Έμελλε όμως, να αυτοδιαψευστεί, όταν ο φίλος του ποιητής και λιμπρετίστας Arrigo Boito, του πρότεινε να γράψει δύο όπερες σε δικά του λιμπρέτα, βασισμένες στον Οθέλλο και τον Φάλσταφ του Σαίξπηρ, αντίστοιχα. Έτσι, ο Βέρντι γράφει τον Οθέλλο, το 1887, σε ηλικία 74 ετών, και έξι χρόνια αργότερα, σε ηλικία 80 ετών, τον Φάλσταφ (η πρώτη και μοναδική κωμική του όπερα!).
Τον Οθέλλο επέλεξε η Εθνική Λυρική Σκηνή, για τη δεύτερη παραγωγή της φέτος το καλοκαίρι στο Ηρώδειο (27, 29, 30, 31 Ιουλίου 2014). Πρόκειται για νέα παραγωγή σε σκηνοθεσία του διεθνούς Έλληνα Γιάννη Κόκκου και μουσική διεύθυνση της παραγωγής του καλλιτεχνικού διευθυντή (και αναμορφωτή) της ΕΛΣ, Μύρωνα Μιχαηλίδη. Τους βασικούς ρόλους ερμηνεύουν αναγνωρισμένοι Έλληνες και ξένοι μονωδοί με διεθνή ακτινοβολία.
Αντιγράφω από το site της ΕΛΣ:
«Η συγκλονιστική όπερα του Βέρντι ακολουθεί την αφήγηση του ομώνυμου σαιξπηρικού έργου, αποδίδοντας την ιστορία του πρωταγωνιστικού ήρωα με μουσική εκρηκτικής δύναμης και υποδειγματική οικονομία εκφραστικών μέσων: μία και μόνον μουσική φράση αρκεί προκειμένου να σκιαγραφήσει τον ηρωισμό και την εκρηκτική δύναμη του Οθέλλου, το άσβεστο μίσος του Ιάγου, την αγνότητα και την καλοπιστία της Δυσδαιμόνας. Λίγα μουσικά μέτρα αποδίδουν με τρομακτική δύναμη την καταιγίδα που μαίνεται στη θάλασσα, ταυτόχρονα και στην ψυχή του κεντρικού ήρωα που θα καταποντιστεί από το βάθρο της δόξας του, παραδομένος στο ένστικτο της ζήλειας του.
Η ιστορία του Οθέλλου είναι γεμάτη έντονες αντιθέσεις και βίαια συναισθήματα. Είναι το έπος του δυνατού μαύρου στρατιώτη, που χάρη στις ξεχωριστές ικανότητες και στη γενναιότητά του έγινε στρατηγός μιας υπερδύναμης, της Γαληνοτάτης. Ο Οθέλλος θα βιώσει παράλληλα την ανασφάλεια της καταγωγής και των «πιστεύω» του, με αποτέλεσμα να χειραγωγηθεί εύκολα από δόλιους αντίπαλους όπως ο Ιάγος και να οδηγηθεί στην κόλαση της καταστροφής.
H δράση εκτυλίσσεται στην Κύπρο όπου ο μαύρος κυβερνήτης του νησιού και ηρωικός πολεμιστής Οθέλλος, ωθείται από τον ραδιούργο Ιάγο να στραγγαλίσει την αθώα γυναίκα του, τη Δυσδαιμόνα, πιστεύοντας πως τον απατά. Όταν η συνομωσία του Ιάγου αποκαλύπτεται, ο Οθέλλος αυτοκτονεί».
Όσοι θα βρίσκεστε στην Αθήνα, και αγαπάτε την όπερα, μην παραλείψετε να δείτε αυτή τη μεγαλειώδη όπερα, με την απαράμιλλη μουσική, ανεβασμένη στον εντυπωσιακό χώρο του Ηρωδείου.
