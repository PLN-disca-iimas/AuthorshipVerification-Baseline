' Eén mama en één papa , dat is hoe het hoort ! ' Een Frans meisje van in de twintig zwaait naar de camera met een poster waarop deze leus staat te lezen . De lieve glimlach die ze daarbij op haar gezicht heeft , geeft het hele plaatje een nog zuurdere bijsmaak . Ze is een van de vele tienduizenden Fransen die in Parijs protesteren tegen het besluit van president Hollande om het homohuwelijk in Frankrijk te legaliseren . Hier in Noord-Europa kijkt het publiek met verbazing toe . Wie wist dat Frankrijk zo ver achterliep ? Homohaat is toch iets wat het liberale Westen al jaren geleden van zich had afgeschud ? Blijkbaar niet . Het nieuwe gezicht van homohaat Het lijkt moeilijk te rijmen : dat lieve jonge gezicht met die hatelijke tekst op de poster . Toch was het meisje dat op de nieuwsbeelden te zien was lang niet de enige van haar leeftijdgenoten die vol furie stond te schreeuwen op dat plein in Parijs . In Nederland en België denken we toch al gauw dat homohaat iets is van de oudere generaties en dat het daarom nu toch langzamerhand wel aan het uitsterven is . Daarom zijn deze beelden voor ons zo vervreemdend : waar komt deze haat nu nog vandaan ? Die vraag is moeilijk te beantwoorden . Misschien zouden de protesterende Fransen zelf zeggen dat zij homo's niet haten , maar dat zij het huwelijk en ouderschap toch liever gereserveerd zien voor heterostellen . Als reden dragen ze dan aan dat het ongezond en onnatuurlijk is voor kinderen om op te groeien bij twee ouders van hetzelfde geslacht . Toch is al meerdere keren en door verschillende onderzoeken aangetoond dat dit simpelweg niet waar is . Kinderen die opgroeien in zulke alternatieve gezinssituaties presteren even goed en zijn even gelukkig als kinderen in traditionele gezinnen . De reden dat sommige mensen toch nog altijd tegen het homohuwelijk zijn , heeft dan ook niets te maken met feiten of gegronde bezwaren . Het zijn hun persoonlijke aversie en onwetendheid , die maken dat zij denken dat er iets inherent ziek of gevaarlijk is aan homoseksualiteit . En onwetendheid is de wortel van de haat . Want wie vindt dat anderen geen gelijke rechten hebben , die stelt zichzelf boven de ander . En wanneer je jezelf eenmaal boven de ander geplaatst hebt dan is het opeens heel makkelijk om die neer te halen en te kwetsen . Zonder dan nog stil te hoeven staan bij de consequenties . Verantwoordelijkheid van de overheid Het protest van de Fransen is een vorm van haat die tot nu toe weinig consequenties heeft voor de maatschappij . President Hollande weet dat hij het grootste deel van de Franse bevolking wél achter zich heeft staan . Daarom heeft hij ook gewoon zijn handtekening gezet onder de wet , die ervoor gaat zorgen dat alle Franse staatsburgers gelijke rechten hebben . En dat werd tijd voor een natie die is gestoeld op de waarden van vrijheid , gelijkheid en broederschap . De gevolgen van haat zijn duidelijker te merken op individueel niveau . Ook bij ons in West-Europa horen we nog te vaak de berichten over geweld tegen homo's . Mannen en vrouwen die worden uitgescholden en in de ergste gevallen in elkaar worden geslagen en in het ziekenhuis belanden . Kan de overheid iets doen om deze haat te bestrijden ? Het lijkt onbegonnen werk . Zwaardere straffen opleggen aan mensen die zijn veroordeeld voor dergelijke gewelddelicten heeft weinig effect . Om echt iets te bereiken , moet niet het gevolg maar de oorzaak van de haat worden aangepakt . Daar zouden de overheden mee moeten beginnen : het bestrijden van de onwetendheid . Bijvoorbeeld door lessen over homoseksualiteit en over discriminatie van homoseksuelen te verplichten op scholen in het basis en secundair onderwijs . Kinderen die jong leren dat ze anderen moeten respecteren zullen opgroeien tot volwassenen die hun medemensen in hun waarde laten . Helaas homohaat is nog steeds van deze tijd , maar daar kunnen we iets aan veranderen . Laten we de volgende generaties een andere les leren . Niet : ' Kinderen hebben recht op één mama en één papa ' Maar : ' Iedereen heeft recht op een familie ! '