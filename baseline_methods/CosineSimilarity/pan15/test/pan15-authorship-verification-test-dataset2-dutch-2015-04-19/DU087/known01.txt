Gezonder leven , dus beter leven ? In de hedendaagse wereld die gekenmerkt wordt door stress , lange werkdagen , weinig tijd en ongezond eten , is sensibilisering omtrent gezond leven een absolute noodzaak geworden . Het motto ' een gezonde levensstijl leidt tot een gezond leven ' wordt daarom de laatste jaren door gezondheidsspecialisten en instanties zoals de overheid benadrukt . Maar komt de boodschap over bij de bevolking ? Het lijkt wel alsof de meerderheid het advies gewoon naast zich neerlegt en doorgaat met het gewone drukke leventje . Mensen hebben in deze versnelde samenleving nog maar weinig tijd om op een rustige en vooral gezonde manier te eten . Door dit tijdsgebrek wordt er snel gegrepen naar ongezonde voeding zoals hamburgers , frieten of kant-en-klaremaaltijden . Deze zijn immers snel en makkelijk te bereiden of consumeren , en passen daarom beter in de drukke agenda . Niet alleen volwassenen zijn slachtoffer van deze ongezonde levensstijl , maar ook kinderen krijgen steeds vaker calorierijke maaltijden of versnaperingen voorgeschoteld . De gezonde tussendoortjes zoals fruit of graankoeken worden vervangen door snoep , chocoladekoeken of andere zoetigheden met veel suikers en vetten . Het liefst van al wordt dit alles gecombineerd met zoete frisdranken in plaats van een glas water of een gezonde kop thee . De gevolgen van deze ongezonde levensstijl worden steeds belangrijker . Deze maken ook duidelijk dat er een zeer prangend probleem bestaat dat vraagt om actie . Dat de mens steeds dikker wordt , is al lang geen geheim meer . Maar het gaat veel verder dan enkele kilo's die er op de weegschaal bij gekomen zijn . Het fenomeen ' obesitas ' komt steeds meer voor en vormt vooral een groot probleem binnen de westerse landen . Amerika is koploper wat betreft overgewicht bij zowel volwassenen als kinderen . Reeds talloze campagnes hebben geprobeerd om de bevolking te waarschuwen voor de gevaren van obesitas en ongezonde voeding . Toch blijft het aantal gevallen stijgen en wordt het probleem alleen maar groter . Niet enkel ongezond eten is een boosdoener , ook het tekort aan sport en beweging is een bekende oorzaak . Volwassenen verkiezen na een harde dag werken al snel een lui avondje voor de televisie boven wandelen of joggen in de frisse buitenlucht . Ook kinderen spenderen hun tijd liever vanachter hun computer dan aan het beoefenen van een leuke teamsport . Excuses zoals ' ik ben te moe ' of ' ik ga wel een ander keertje sporten ' steken al gauw de kop op . Het gebrek aan gezonde voeding en sport leidt tot een stijging in het aantal patiënten met hart - en vaatziekten , obesitas en ademhalingsproblemen . Deze worden zowel bij volwassenen als bij kinderen vastgesteld . Er vormt zich dus nog een ander probleem : kinderen nemen de ongezonde levensstijl van hun ouders of andere familieden over en zijn hier het slachtoffer van . Het aantal kinderen met overgewicht , of zelfs obesitas , stijgt aanzienlijk . Kwaaltjes komen dus niet alleen meer , maar ook sneller voor bij de jongere bevolking . Dit maakt de situatie alleen maar erger . In de Verenigde Staten zijn de gevolgen van ongezonde voeding en gebrek aan sport niet meer te ontkennen . Ook Europa wordt steeds meer geconfronteerd met het groeiende probleem . Kan er nog wel actie ondernomen worden tegen deze problemen ? Of is het al te laat ? Het is cruciaal dat er zo snel mogelijk opgetreden wordt , voor het inderdaad te laat is . Er zijn daarbij verschillende maatregelen mogelijk , maar het blijkt helemaal niet zo eenvoudig om het vastgeroeste gedrag van de westerse bevolking te veranderen . Het belang van goede sensibiliseringscampagnes die gezonde voeding en sport promoten , wordt dus steeds belangrijker . Via deze weg kan de bevolking aangesproken worden en is het mogelijk om hen met de neus op de feiten te drukken . Daarbij kan de hulp ingeschakeld worden van de huisdokter , een diëtiste of andere . Deze kunnen ervoor zorgen dat de boodschap op een zeer persoonlijke manier overgebracht wordt en dus ook goed begrepen wordt door de doelgroep . Het moet nu voor iedereen duidelijk zijn dat een appeltje voor de dorst veel beter is dan dat zoveelste pakje friet .