Het ongezonde schoonheidsideaal Bij de eerste zomerse dagen begint iedereen weer volop te lijnen en te sporten zodat zij zo aantrekkelijk mogelijk in een minuscuul lapje stof op het strand kunnen liggen . Al sinds het bestaan van de mens is een gezond uiterlijk belangrijk . Wat dat echter inhoudt , is door de eeuwen heen grondig veranderd . Tegenwoordig is een bruin kleurtje essentieel , terwijl vroeger een wit velletje de voorkeur droeg omdat dat aantoonde dat men rijk was en daarom niet hoefde te werken op het land . Bovendien moet je nu slank en lichtjes gespierd zijn , wat blijk geeft aan een gezond dieet en actieve levenshouding . Het schoonheidsideaal dat een toonbeeld van gezondheid zou moeten zijn , is echter niet zo gezond omdat het te extreem is . Een gezond leven bestaat uit twee pijlers : de juiste voeding en voldoende beweging . Gezonde voeding is in de eerste plaats gevarieerd : groenten en fruit staan bovenaan het lijstje , maar elk voedingsmiddel heeft zijn nut zolang men het in de juiste hoeveelheden eet . Het is logisch dat de dagelijkse portie groenten groter is dan dat je aan snacks mag eten . Bewegen is eveneens essentieel voor een goede gezondheid . Gelukkig is een halfuurtje per dag al genoeg , iets wat je gemakkelijk lukt als je niet voor al je verplaatsingen de auto neemt . Vooral voor kinderen is het belangrijk om aan deze pijlers te voldoen , maar ook volwassenen hebben er baat bij omdat ze zo beter in hun vel zitten en minder snel ziek worden . Voor wie geen zin heeft om meer groenten en fruit te eten , hebben de farmaceutische bedrijven de oplossing in de vorm van vitaminepillen . Het lijkt paradoxaal om medicijnen te nemen wanneer men niet ziek is , maar deze voedingssupplementen gaan vlot over de toonbank omdat mensen geloven dat hun gezondheid altijd nog beter kan . De maatschappij houdt hen namelijk een vooruitgangsoptimisme voor dat zich allang niet meer beperkt tot de technologische ontwikkeling . Helaas heeft dit optimisme ook als gevolg dat een grote groep van de bevolking voortdurend zit te diëten , met name voor de zomer en de feestdagen . Uit onderzoek blijkt dat wie lijnt vaak evenveel eet als anderen , maar zich wel schuldig voelt om wat hij in zijn mond steekt . Zelfs als de feestkleren uiteindelijk wat losser zitten , kan de persoon zich jammer genoeg alleen bekommeren om hoe vet de vulling van de kerstkalkoen is . Sommige mensen gaan zelfs zo ver dat zij weigeren iets anders te eten dan bepaalde groenten en fruit en bovendien sporten zij zich elke dag te pletter . Het is een vorm van anorexia waarbij de persoon een gezonde levensstijl tot het uiterste toepast . Doordat hij ' ongezonde ' vetten en suikers van het menu schrapt , krijgt hij niet alle nodige voedingsstoffen binnen . Gecombineerd met het overmatig sporten pleegt de patiënt roofbouw op zijn lichaam waardoor hij ziek wordt . Zo blijkt dat te gezond ook niet goed is . Het schoonheidsideaal dat modellen met een kindermaatje verheerlijkt , werkt zulke eetstoornissen in de hand . Door de overtuiging dat slank zijn gelijkstaat met gezond zijn , krijg je omgekeerd het denkpatroon dat dik zijn in verband brengt met ongezond zijn . Nochtans zijn er verschillende redenen waarom sommige mensen gezet zijn . Zo veroorzaakt een wisselende hormoonhuishouding bij de ene tiener acne , bij de andere overgewicht , maar dat maakt die laatste niet ongezonder dan die met zijn puistjes . Terwijl dik vroeger nog stond voor gezellig , komt alleen de kerstman daar nog mee weg . Overgewicht associeert men tegenwoordig met fastfood , met andere woorden : men legt de link met mensen die geen tijd maken om rustig te koken en bij hun gezin te zijn . Zoals de rubensiaanse dames door hun bleke teint en ronde vormen toonden dat zij niet hoefden werken , zo is er nog steeds niets veranderd , want vrije tijd blijkt nog steeds het hoogste goed . Zoals dat met alles in het leven gaat , is gezond zijn iets dat je het best met mate doet . Gezonder dan gezond , dat bestaat niet , dus heeft het ook geen zin om ernaar te streven met pilletjes en diëten . Zeker met de toenemende vergrijzing dankzij de degelijke gezondheidszorg is het aftakelingsproces onvermijdbaar , dus daarom kan je maar beter gelukkig zijn dat je gezond bent . Een cliché , maar daarom niet minder waar .