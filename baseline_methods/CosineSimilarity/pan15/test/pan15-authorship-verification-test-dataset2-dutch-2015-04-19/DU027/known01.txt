Als een verknochte Harry Potter-fan was voor mij het uitkomen van de laatste film heel dubbel . Langs de ene kant was ik verschrikkelijk blij dat al dat ongeduldige wachten eindelijk beloond zou worden , maar langs de andere kant betekende dit ook een soort van definitief einde van mijn jeugd , die ik in grote mate had beleefd in het gezelschap van de heer Potter . Mijn verwachtingen waren dan ook hooggespannen bij het bekijken van deze vertoning , die een zekere symbolische waarde met zich meedroeg . Met plezier kan ik melden dat ik enorm genoten heb van dit betoverende sluitstuk . Het verhaal dat me al bekend was uit de boeken was prachtig in beeld gebracht en sloot naadloos aan op de voorgaande films . Doordat het laatste boek in twee stukken opgedeeld werd , was er ook een grote mate van volledigheid die in de vorige zes films niet altijd aanwezig was . De acteurs speelden hun rol even intens als de jaren daarvoor en werden geplaatst in prachtige sets die het verhaal soms een grimmig kantje gaven . Al blijf ik erbij dat een film haast nooit voldoet aan de levendige fantasie die gepaard gaat met een boek , toch was het zeker een mooie poging en het bekijken waard .