Nog voor Born To Die goed en wel uit was , was het woedend toetsenbord-getokkel van menig zelfbenoemd muziekrecensent over de hele wereld te horen . Ik zie ze al achter hun Macbook Air zitten in één of andere hippe koffietent waar je waarschijnlijk nog niet over gehoord hebt . “ Hoe fake . Haar carrière opgestart met de centjes van papa en dan staat ze wereldwijd op podia te verkondigen hoe erg haar trailer-park jeugd is geweest . Schandelijk is het ! En ze schrijft haar nummers niet eens zelf ! Wat een commercieel gedoe toch weer . Lana Del Rey is een poser ! ” , luidde het op verschillende succesvolle muziekblogs . Dan vraag ik me af of die mensen niet beter hun bril in bij Pearl hadden gekocht in plaats in de Urban Outfitters . Want klaarblijkelijk doen die brilglazen daar iets vreemds met je hersenen . Sinds wanneer moet een artiest zogenaamd “ authentiek ” zijn om geapprecieerd te kunnen worden ? Sinds wanneer moet je een drankprobleem hebben gehad op je twaalfde om liedjes te mogen uitbrengen met een sombere ondertoon ? Die logica volg ik helemaal niet . Daar draait muziek toch helemaal niet om ? Het is toch gewoon de bedoeling dat je de geluiden die je hoort je bevallen of dat de tekst je raakt ? Voor mij doet het er niet toe hoe die geluiden precies ter wereld zijn gekomen . Het draagt niet bij tot mijn luisterervaring of Lana Del Rey het liedje in kwestie nu heeft neergepend terwijl ze in een melancholische bui naar de regen was aan het staren , of dat een paar intelligente zakenmannen rond een tafel hebben gezeten en zich gezamenlijk hebben afgevraagd hoe ze deze keer centen uit het grote publiek zouden slaan . Voor mij geldt de regel ; ‘ als het maar goed klinkt ’ . En dat doet Lana Del Rey naar mijn mening . Ze klinkt gewoon goed . Haar liedjes scheppen een bepaalde sfeer waar ik soms gewoon nood aan heb . Maakt het mij uit of Lana daadwerkelijk in een mooi kleedje uit de jaren 50 heeft zitten schommelen in de tuin zoals ze zo mooi zingt in Video Games ? Helemaal niet . Ik verwacht toch ook niet dat elke acteur die een junkie speelt zich in het echte leven ook in de cocaïne stort ?