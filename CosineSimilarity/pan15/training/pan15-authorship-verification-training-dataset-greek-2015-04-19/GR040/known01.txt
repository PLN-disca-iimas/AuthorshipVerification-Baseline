Οι κούτες με τα πόθεν έσχες μάς ήρθαν λίγο πριν τις γιορτές, κάτι σαν δώρο Χριστουγέννων. Φέτος βγήκαν για πρώτη φορά και στο διαδίκτυο, αλλά είναι αλλιώς να παίρνεις τις δηλώσεις από το χάρτινο κουτί. Ένα μικρό μονόπρακτο, γραμμένο για τον κάθε πολιτικό ξεχωριστά. Αγγίζεις ευρώ, δολάρια, λίρες Αγγλίας, ομόλογα, μετοχές,  σπίτια, αγροκτήματα, αποθήκες, μετοχές, σκάφη. Βλέπεις την πρόοδο της εξουσίας αποτυπωμένη σε λίγες κόλλες Α4, με μικροσκοπικά γράμματα και μεγάλα νούμερα, τακτοποιημένα σε κουτάκια. 

Μεθυσμένη από ευτυχία που είχα την ευκαιρία να μελετήσω και πάλι τα περιουσιακά στοιχεία που διαθέτουν οι 300 και να διαπιστώσω την πρόοδό τους, κατέβασα μονοκοπανιά το τσίπουρο που μου πρόσφερε ο Βαγγέλης Αργύρης. Το 'χε φέρει από τα Γιάννενα ειδικά για την περίσταση. 

"Φέτος δεν ψάχνουμε αυτούς που έχουν αλλά αυτούς που δεν έχουν...", μου λέει ο Πρόεδρος της Επιτροπής Ελέγχου των Οικονομικών των βουλευτών. Άλλωστε οι ορκωτοί λογιστές φρόντισαν να μας βάλουν ένα κουίζ για δυνατούς λύτες. Ψάξτε έντεκα βουλευτές που έχουν μειώσεις στις καταθέσεις τους ως και 400.000 ευρώ χωρίς να δικαιολογούν πού πήγαν τα λεφτά, μας είπαν.

Ονόματα όμως δεν μας αποκάλυψαν όσο κι αν επιμείναμε. Θα ολοκληρωθεί πρώτα ο έλεγχος και μετά αν διαπιστωθεί παρανομία θα δούμε...

Και είναι πολλά τα χαρτιά και τα λεφτά για να τους βρω. Ίσως κάποιοι πιο εργατικοί και υπομονετικοί από εμένα καταφέρουν να βγάλουν άκρη γιατί πολύ φοβάμαι ότι θα περιμένουμε πολύ να τα μάθουμε. Θα συστήσουν και κάνα δυο εξεταστικές των πραγμάτων επιτροπής, θα ζητήσουν την συνδρομή των ελβετικών τραπεζών, θα έχει έρθει η άλλη κυβέρνηση και κάποια στιγμή θα ξεχαστεί κι αυτό σαν όλα τ' άλλα. Πάντως με αυτούς που έγιναν στα χαρτιά πιο φτωχοί, σχεδόν αμελήσαμε να ασχοληθούμε με τα εκατομμύρια που τριγυρνούν στις μεζονέτες της εξουσίας.
Δυο εκατομμύρια έχει στην τράπεζα ο υπουργός Οικονομικών Βαγγέλης Βενιζέλος με την σύζυγό του. Μισό εκατομμύριο έχει ο αν. Υπουργός Παντελής Οικονόμου. Ο βουλευτής του ΠΑΣΟΚ Ευτύχης Δαμιανάκης πούλησε τα σπίτια της συζύγου του κι έβαλε στην άκρη 1,5 εκατομμύρια ευρώ. Ο Άρης Σπηλιωτόπουλος έχει αποταμιεύσει 800.000 από τότε που έγινε βουλευτής. Σε ζεστό χρήμα τους ξεπερνά όλους ο βουλευτής της ΝΔ Γιώργος Βαγιωνάς που έχει κατατεθειμένα 2.175.530 δολάρια στην Πειραιώς και άλλα 1.462.840 ευρώ στην ίδια τράπεζα.

Εννέα βουλευτές αγόρασαν διαμερίσματα και οι 6 από αυτούς τα πήραν με δάνεια.

Πέντε βουλευτές έχτισαν σπίτια, ο Σαμαράς πήρε αγροτεμάχιο στην Πύλο, τρεις ευρωβουλευτές αγόρασαν διαμέρισμα στις Βρυξέλλες με δάνειο. Η σύζυγος του Γιάννη Ραγκούση πήρε το επίδομα τρίτεκνης οικογένειας αλλά ο υπουργός το επιστρέφει πάλι με δόσεις στο κράτος.

Ο Α. Λοβέρδος βρήκε την καλύτερη ευκαιρία. Αγόρασε σπίτι 98 τμ. εξ αδιαιρέτου με τη σύζυγο, στη Νέα Ερυθραία, στην απίστευτη τιμή των 17.642 ευρώ.

Διαβάζεις τους αριθμούς και λες πως η χώρα είναι σε καλά χέρια. Ξέρουν οι άνθρωποι να κάνουν το κουμάντο τους.

Μην κοιτάτε που ο Γιάννης Βούρος είναι φρέσκος. Έπεσε και σε δύσκολες μέρες. Μόλις 13,27 ευρώ είχε στην Εθνική στο ξεκίνημα της θητείας του το 2009! Έχει όμως μέλλον μπροστά του.

Αυτός ωστόσο που με στεναχώρησε είναι ο Πάγκαλος. Από τότε που είπε αυτό το "μαζί τα φάγαμε", πέσαν να τον φάνε και μειώθηκε δραματικά η απόδοσή του. Έπεσε μέσα σε μια χρονιά από τα 640.000 ευρώ που έβγαζε, στα 156.915 ευρώ κι έχει να πληρώσει και χαράτσι για 53 ακίνητα.

Ο Γιώργος Καρατζαφέρης όμως έχει ζήτηση. Χρυσάφι πληρώνουν εκτός συνόρων, για να τον  βλέπουν έστω και μαγνητοσκοπημένο. Ο Πρόεδρος του ΛΑΟΣ  διπλασίασε τα εισοδήματα του χωρίς να εξηγεί με ποιον τρόπο. Μόλις διαπίστωσε ότι ψάχνουμε την πηγή των εσόδων μας αποκάλυψε την αλήθεια, την οποία από σεμνότητα προφανώς δεν είχε αναγράψει στην δήλωση του. Τηλεοπτικό κανάλι της Κύπρου ( Extra) πλήρωσε 165.000 ευρώ για να εξασφαλίσει για μια μόνο χρονιά, τα δικαιώματα της "πετυχημένης" τηλεοπτικής του εκπομπής στο Τηλεάστυ.

Μετά από αυτό μην εκπλαγείτε αν του χρόνου ο Άδωνης έχει προσφορά από το CNN για την δική του.