Στις σχολικές παραστάσεις επεμβαίνει η δασκάλα κατά διαστήματα για να βοηθήσει την πλοκή του έργου και να κατευθύνει τα παιδάκια. Καλοχτενισμένη, καλοντυμένη, συνήθως την χτυπάνε και τα καινούργια της παπούτσια που φοράει για την «μεγάλη» μέρα και το πάει το περπάτημα ψιλοκουτσό. Τα πρωτάκια είναι αμήχανα και οι γονείς τα εμψυχώνουν για να ξεθαρρέψουν. Στο τέλος τραβάνε και ένα παλαμάκι αναντίστοιχο με το αποτέλεσμα του εγχειρήματος. Αυτές τις σκηνές έφερνα στο μυαλό ενώ έβλεπα το έργο «Ο Θεός αγαπάει το χαβιάρι» και σκεφτόμουν τα λόγια θριάμβου που είχα εμπεδώσει. Από την αρχή μέχρι το τέλος μια σχολική παράσταση. Κι ας είχε ενδιαφέρον θέμα. Την πολυτάραχη ζωή του Εθνικού Ευεργέτη Ιωάννη Βαρβάκη, που υποδύεται ο γερμανός ηθοποιός Σεμπάστιαν Κοχ, ως πειρατής, πλοιοκτήτης από τα Ψαρά που διαφεύγει από την Τουρκοκρατούμενη Ελλάδα και καταφέρνει με την εύνοια της Μεγάλης Αικατερίνης, που υποδύεται η Κατρίν Ντενέβ, να εξελιχθεί σε τρανό επιχειρηματία με ειδικά προνόμια στην εκμετάλλευση και εξαγωγή του χαβιαριού και στην συνέχεια ν΄αφοσιωθεί στην ιδέα της ελληνικής επανάστασης, να προσφέρει την περιουσία του για τον σκοπό αυτό, να φυλακιστεί, να, να, ναΠορεία από τα Ορλωφικά μέχρι τη διακυβέρνηση Καποδίστρια. Πολυτάραχη θα την έλεγες την ζωή, αυτής της άγνωστης στους πολλούς προσωπικότητας, αλλά μη περιμένετε να το ζήσετε αυτό στην ταινία.
Επιλέχθηκε η εύκολη λύση ενός αφηγητή που μιλάει αγγλικά σε παιδάκια που του απαντάνε στα ελληνικά κι έτσι απότομα περνάμε όχι από στάδια ζωής και ατμόσφαιρες αλλά από το ένα άτεχνο σκετς στο άλλο (λατρεύω τη λέξη σκέτς). Δεν σε οδηγεί, δε ρέει, σε «τοποθετεί» άγαρμπα, βιαστικά, πρόχειρα. Ενδιάμεσα δε ξεπετιούνται και έλληνες ηθοποιοί που δε μπορείς να διαχωρίσεις αν υποδύονται ρόλο ή αν σου κάνουν πλάκαΌπως η παρουσία του Λάκη Λαζόπουλου, ως κάτι απροσδιόριστο, Θεός ίσως, με περούκα άσπρη και μούσια και κατσούλα στο κεφάλι, σαν τους βοσκούς που ανέκαθεν επέβαλλαν στις Χριστουγεννιάτικες παραστάσεις δίπλα στην φάτνη με τον Χριστούλη (πάντα Χριστούλης και όχι Χριστός). Τον Χριστόφορο Παπακαλιάτη που κάτι προσπαθεί και δεν μπορεί, (άραγε τι;) δίπλα στην Κατρίν Ντενέβ που δεν σ΄αφήνει να ξεφύγεις από σκέψεις για το πώς καταγράφεται ο χρόνος πάνω στους ανθρώπους αλλά τουλάχιστον έχει μια άνεση στον ρόλο της και τον Άκη Σακελλαρίου που προσπαθεί φιλότιμα για κάτι που δεν ξέρει τι είναι.

Όλα έχουν κάτι από ηθογραφία σχολείου και μυρουδιά από κάποτε. Με στιγμές αληθινής φαρσοκωμωδίας. Το δε φινάλε είναι όλα τα λεφτά! Τέτοιον αργόσυρτο κατά παραγγελία θάνατο αμφιβάλλω αν θα ξαναματαδώ! Τόσο επιτακτικό το «Πού θα πάει; Θα σε συγκινήσω» του δημιουργού στον θεατή Απ όλα είχε ο μπαχτσές. Και καραβάκι μικρό και βαρκούλα και θαλασσούλα και σοροκάδα και μια κουταλίτσα χαβιαράκιΦάε βρε κουτό! Και μετά κλείσε τα ματάκια σου. Γενικά οι έλληνες δημιουργοί έχουν ένα θέμα με τον θάνατο. Μήπως εκείνο το «Η Ελλάδα ποτέ δεν πεθαίνει» έχει περάσει βαθιά στο dna μας και μας έχει κάνει την έννοια του θανάτου μαντάρα; Θα μου πείτε δεν έχει τίποτα καλό αυτό το έργο; Βεβαίως. Δίνει το έναυσμα να θυμηθούμε (και μακάρι να ψάξουμε περισσότερο) έναν εθνικό ευεργέτη τον Ιωάννη Βαρβάκη. Να γνωρίσουν (όσοι δεν τον γνωρίζουν ήδη) έναν ηθοποιό, τον Σεμπάστιαν Κοχ που διασώζεται και στοιχηματίζεις στην ελληνικότητά του (αστείο ακούγεται να μοιάζει πιο Έλληνας από τους Έλληνες ηθοποιούς). Επίσης φεύγεις με πολλές απορίες που θα σε συνοδεύουν ως food for thought. ΌπωςΑρέσει τόσο το χαβιάρι στα παιδιά όσο δείχνει η ταινία; Ούτε για μερέντα τέτοια χαρά! Να δώσω και στον Κωστάκη που είναι δυναμωτικό.
Τελειώνοντας να μεταφέρω κάτι που διάβασα «η ταινία έρχεται να εμφυσήσει κουράγιο και μαχητικότητα στους Έλληνες σ΄αυτή τη δύσκολη περίοδο και να απευθυνθεί και στους έλληνες της διασποράς»Αυτό τελικά είναι το πρόβλημα της ταινίας! Έρχεται «για να».Αυτό το «για να» ξεμπροστιάζει την προσπάθεια του Σμαραγδή. Αυτό το εναγώνιο κυνηγητό του «για να» τον εκδικήθηκε. Μοιάζει σαν να έχει πιάσει στο κυνήγι με τη τέχνη του τους θεατές. Να τους μαρκάρει με κάθε τρόποΜέχρι και με χαβιάρι...   
 