Την ώρα που σουρούπωνε στην χώρα, ο Λουκάς Παπαδήμος έπαιρνε ψήφο εμπιστοσύνης από την Ελληνική Βουλή. Είθισται ανάλογες ψηφοφορίες να γίνονται τα μεσάνυχτα αλλά λόγω της ημέρας που ξημέρωσε (17η Νοέμβρη) η διαδικασία επισπεύσθηκε, επιτρέποντας σε καιρούς τεχνοκρατικής Δημοκρατίας να νικήσουν οι συμβολισμοί. Λίγο μετά την ψηφοφορία στην οποία επί 293 παρόντων η κυβέρνηση έλαβε 255 Ναι και 38 Όχι, δεν ήταν λίγοι όσοι διέβλεπαν ότι η θεαματική συναίνεση που φαινομενικά επιτεύχθηκε, είναι περισσότερο εύθραυστη από όσο δείχνει.
Η "απρόβλεπτη μεταβλητή" που πρόσθεσε η συμμετοχή του ΛΑ.Ο.Σ σε τούτη την πρωτοφανή για την ελληνική πολιτική ιδιομορφία κυβέρνηση, ξένισε αισθητά και  προκάλεσε συνειδησιακό πρόβλημα σε πολλούς πράσινους βουλευτές. Υπερβαίνοντας τις κοινοβουλευτικές συνήθεις που απαγορεύουν να εξηγεί κανείς την ψήφο του, ο τέως πια, υπουργός Εσωτερικών Χάρης Καστανίδης, θέλησε να διευκρινίσει -ίσως σε μια απόπειρα απενοχοποίησης- με επιστολή του στον πρόεδρο της Βουλής, ότι δίνει μεν ψήφο εμπιστοσύνης στην κυβέρνηση, αλλά όχι και στους υπουργούς του ΛΑΟΣ. "Το ίδιο θα έκανα κι αν ήμουν υπουργός" σχολίαζε σε πηγαδάκι στους διαδρόμους της Βουλής.
Με το πέρας της ψηφοφορίας ο Αντώνης Σαμαράς γύρισε με ταχύ βήμα στο γραφείο του. Οι στιγμές άλλωστε, δεν προσφέρονταν για διαχύσεις... "Κάτι θα κάνουμε, θα δούμε", είπε βιαστικά όταν τον ρωτήσαμε αν θα διαγράψει τον Καμμένο. Στο γραφείο του έσπευσαν ο Μιχελάκης και ο Χρύσανθος ενώ εκλήθη και ο Πρόεδρος Δεοντολογίας, Γιάννης Τραγάκης. Ο βουλευτής της Β' Αθηνών που δεν έδωσε ψήφο εμπιστοσύνης στον Λουκά Παπαδήμο, έπεσε τελικά στα μαλακά, αφού διεγράφη από την Κ.Ο, όχι όμως κι από το κόμμα.
Την ίδια ώρα γαλάζιοι βουλευτές που εκλέγονται στην ίδια περιφέρεια με τον αποπεμφθέντα βουλευτή ζητούσαν το κεφάλι του συναδέλφου τους στον περιφερόμενο δίσκο του αδυσώπητου εσωκομματικού ανταγωνισμού. Όλες τις προηγούμενες ημέρες πίεζαν να τιμωρηθεί ο Καμμένος αν παραβεί την κομματική γραμμή "γιατί αν έχει το ακαταλόγιστο τότε κι εμείς θα έχουμε άλλοθι σε επόμενες κοινοβουλευτικές μάχες να πάμε κόντρα στην γραμμή του κόμματος", έλεγαν στον γραμματέα Κώστα Τασούλα.

Διάφορες σκέψεις έριχναν στο τραπέζι βουλευτές που ήθελαν να διασώσουν τον Πάνο από το... μοιραίο. Αστειευόμενος κάποια στιγμή, ο Μανόλης Κεφαλογιάννης τον προσκάλεσε σε μια σύσκεψη με σκοπό, όπως έλεγε πειραχτικά, να τον κλειδώσει μέσα και να είναι απών από την ψηφοφορία. "Καταλαβαίνω την θέση του Σαμαρά, αν ήταν κι εκείνος στην δικιά μου όμως το ίδιο θα έκανε", σχολίαζε ο Καμμένος, που θυμόταν οδυνηρά πως στο παρελθόν, το μακρυνό 1984, σε προεκλογική περίοδο στην Καλαμάτα, είχε φάει ξύλο για τον Αντώνη...
Ένα ουισκάκι για κάθε ενδεχόμενο παράγγειλε στο μπαρ της Βουλής ο Χρήστος Κατσούρας μετά το όχι που είπε στον Παπαδήμο. Ανέμενε όπως ήταν φυσικό ακόμα και την διαγραφή του ο Θεσπρωτός βουλευτής αλλά αυτή δεν ερχόταν, ούτε και ήρθε. "Δεν διαγράφουμε βουλευτές για τέτοια πράγματα" φέρεται να είπε σε δημοσιογράφους ο Δ. Ρέππας.

Κάποιοι αριθμολάγνοι υποστήριζαν οτι πιθανή διαγραφή του θα έβαζε σε περιπέτειες το κόμμα της πλειοψηφίας. Ο λόγος; Όχι είχε ψηφίσει και ο μουσουλμάνος  βουλευτής Ξάνθης Τσετίν Μανταντζή όταν αρνήθηκε την ψήφο του εξαιτίας της συμμετοχής του ΛΑ.Ο.Σ, επικαλούμενος όμως όπως πρόσεξαν όλοι όχι το θρήσκευμα, αλλά την καταγωγή του. Τέτοιες διαγραφές, όπως εκτιμούσαν οι ρεαλιστές, δεν κάνουν τα κόμματα εξουσίας.
Περιζήτητος, ήταν ο Βαγγέλης Βενιζέλος με αφορμή τον δίδυμο "διαδικτυακό αδερφό του" Στηβ Γκρίμετ που "τα σπάει" στο διαδίκτυο! Οι συνεργάτες του του έδειξαν το βίντεο με τον χεβιμεταλά με τον οποίο μοιάζουν σαν δυο σταγόνες νερό κι ο αντιπρόεδρος της κυβέρνησης το σχολίαζε με χιούμορ σε πηγαδάκι στην Βουλή: "Μα, παιδιά, αυτός είναι άσχημος. Τι σχέση έχει με εμένα" διαμαρτυρήθηκε με παιγνιώδη διάθεση.
Το βράδυ της Τρίτης πάντως ο...πραγματικός Βενιζέλος (σ.σ. ο άλλος είναι ήδη εδώ και κάνει και πολιτικές δηλώσεις!) εντοπίστηκε να ακούει με ιδιαίτερο ενδιαφέρον τις σκέψεις της Μιλένας Αποστολάκη στο περιστύλιο της Βουλής. Θέμα επιστροφής της πρώην υφυπουργού στο ΠΑΣΟΚ ασφαλώς δεν τίθεται και το επιβεβαιώνει και η ίδια, όσο στο τιμόνι της ηγεσίας του κόμματος βρίσκεται ο Γιώργος Παπανδρέου.

Το καλύτερο, μακράν, ντουέτο ωστόσο που έκλεψε τις εντυπώσεις στο περιστύλιο ήταν αυτό με τον Μιχάλη Χρυσοχοϊδη και τον Άδωνι Γεωργιάδη. Όπου ο δεύτερος, γεμάτος θαυμασμό έπλεκε το εγκώμιο του πολιτικού του προϊσταμένου στο Ναυτιλίας αποκαλώντας τον "υπουργάρα μου", και εκθειάζοντάς τον χωρίς να τσιγκουνεύεται τα επίθετα, για τα προσόντα και την εμπειρία του. Πώς τα πάτε με τον Άδωνι τον ρωτήσαμε "Δεν έχω κανένα πρόβλημα. Μια χαρά", απάντησε ο υπουργός Ανάπτυξης κι αποχώρησε διακριτικά χωρίς να αφήσει έδαφος σε υπονοούμενα.
"Εύα ευχαριστώ" για το μήνυμα είπε με απροσποίητη αβρότητα ο Χρυσοχοϊδης στην Εύα Καϊλη. Η βουλευτής του ΠΑΣΟΚ του είχε στείλει ένα θερμό  sms για τον συγχαρεί για την συμμετοχή του στην κυβέρνηση Παπαδήμου. Έστειλε και σε άλλους, όχι σε όλους, μόνο στους φίλους της. Πάντως, για τους αδιάκριτους, ούτε ματιά δεν αντήλλαξε η ωραία Θεσσαλονικά με τους Χάρη Καστανίδη, Σωκράτη Ξυνίδη και Στάθη Κουτμερίδη. Και οι τρεις την χτύπησαν -όχι πάντα πάνω απ' τη ζώνη, όπως λέει- όταν η Εύα προειδοποιούσε να ανεξαρτητοποιηθεί, και αυτή η συμπεριφορά, έχει αφήσει βαρειές σκιές στις σχέσεις τους. 

Κανείς δεν ήταν σε θέση να διακρίνει πότε πρέπει να χειροκροτήσουν και ποιον, σε τούτη την «συνθετική» κυβέρνηση. Τον Λουκά Παπαδήμο ας πούμε, δεν τον χειροκρότησαν όλες οι πτέρυγες με την ίδια θέρμη 

«Χειροκρότησα τον πρωθυπουργό και θα χειροκροτώ οποιοδήποτε στέλεχος αυτής της κυβέρνησης εάν και εφόσον συμφωνώ με όσα λέει».
"Χειροκρότησα από υποχρέωση" έλεγε ο βουλευτής του ΠΑΣΟΚ, Ανδρέας Μακρυπίδης.
"Είπαμε. Δεν θα χειροκροτήσω και τον Βορίδη", μας ξεκαθάρισε ο Γιώργος Πεταλωτής.
Στον Αρβανιτόπουλο έσπευσε ο Κώστας Καρτάλης, καθώς τα αιτήματα του δεν έχουν γίνει δεκτά από την Άννα Διαμαντοπούλου. Ο βουλευτής του ΠΑΣΟΚ  επεσήμανε στον νέο αναπληρωτή υπουργό όλα τα στραβά του νόμου για τα ΑΕΙ που αφορούν τους Πανεπιστημιακούς 
"Υπουργέ, υπουργέ...", φώναζε μια ομάδα γαλάζιων βουλευτών τον Βορίδη. Εκείνος όμως ούτε που γύρισε το κεφάλι. Χρειάστηκε να τον φωνάξουν με το όνομα του για να ακούσει και τότε τους είπε "δεν ακούω στο "υπουργέ", παίδες!".

Εκείνος που απολαμβάνει πάντως, έστω κι αν προσπαθεί να το κρύψει, το υπουργιλίκι του είναι ο Πέτρος Αλιβιζάτος, υφυπουργός Πολιτισμού παρά τω Παύλο Γερουλάνο. Όταν ο Β. Βενιζέλος τον...κογιονάρισε προσφωνώντας τον με το αξίωμά του, εκείνος με συστολή επιτηδευμένη απάντησε "Δεν το έχω συνηθίσει ακόμα και ντρέπομαι...", λίγο προτού τραβήξει δυο απανωτές τζούρες από το πουράκι του.
Στο επίκεντρο μιας μεγάλης γαλάζιας παρέας βουλευτών βρέθηκε ο Αντώνης Σαμαράς στο εντευκτήριο της Βουλής. Έφαγε κουλούρι Θεσσαλονίκης με γραβιέρα και ήπιε coca cola. Μετά ήταν πρόθυμος να απαντήσει σε όσα ερωτήματα δεχόταν από βουλευτές και δημοσιογράφους. Ξεκαθάρισε ότι διαφωνεί με την λίστα στις εκλογές και ότι συμφωνεί με την κατάτμηση της Β' Αθηνών. Του ζητήθηκε όμως να κάνει προβλέψεις και για το ντέρμπι του Σαββάτου αλλά απέφυγε καθώς όπως είπε "Θα το γρουσουζέψω και ο Ιωαννίδης τα απαγορεύει αυτά ".
Μέχρι τη μία τα ξημερώματα ήταν στο γραφείο του στην Βουλή ο Λουκάς Παπαδήμος τα δύο βράδια που γινόταν η συζήτηση για την παροχή ψήφου εμπιστοσύνης.  Ο Κώστας Μαρκόπουλος όμως τον «μάλωσε» γιατί απουσίαζε από την αίθουσα, όταν εκείνος μιλούσε και δεν ήταν ο μόνος. "Ευτυχώς που το Σύνταγμα, επιβάλλει πρώτα να ορκίζεται ο πρωθυπουργός και ύστερα να ζητά ψήφο εμπιστοσύνης. Διαφορετικά με τόσα που ακούσατε πρωθυπουργέ, τώρα θα σας ψάχναμε" του είπε ο Καρατζαφέρης.
Στη Βουλή, το βασίλειο των νόμων, το πρώτο πράγμα που καταστρατηγήθηκε ήταν η απαγόρευση του καπνίσματος. Μάταια η πολυπληθής φρουρά της Βουλής επέμενε να κοιτά βλοσυρά τους παραβάτες. Η συνήθεια του καπνού, είναι επιβλαβής, αλλά στο κάτω-κάτω βλάπτει σοβαρά μόνο την Υγεία. Δεν έχει διαπιστωθεί κατά πόσον βλάπτει και την Δημοκρατία.
Το σκοτάδι είχε αρχίσει να καλύπτει για τα καλά τη Βουλή, όταν ανακοινώθηκε οτι η κυβέρνηση Παπαδήμου -αυτή η κυβέρνηση που όλοι αναγνωρίζουν την σημασία της, αλλά δυσκολεύονται να πούνε το όνομά της- είχε πάρει ψήφο εμπιστοσύνης. Απρόθυμοι οι βουλευτές της "τρικολόρε" κυβέρνησης που στηρίζει κι η Ντόρα, ψήφιζαν Ναι κι αποχωρούσαν απο την αίθουσα. Καμιά 50αριά απο αυτούς, κυρίως του ΠΑΣΟΚ, στάθηκαν υπομονετικά στην ουρά να συγχαρούν τον νέο πρωθυπουργό. Στο βλέμμα τους δεν ήξερε κανείς αν πρυτάνευε εκείνη την ώρα η ανακούφιση για την μετάθεση ενός αβάστακτου μέχρι χθες βάρους, ή μήπως η διάχυτη αγωνία για τον μακρύ δρόμο, που όπως είπε ο Παπαδήμος, μας περιμένει... 