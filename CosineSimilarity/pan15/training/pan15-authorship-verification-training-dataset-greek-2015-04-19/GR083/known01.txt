Ο πρωθυπουργός έδωσε εντολή να απαγορευτεί η τηλεοπτική κάλυψη των παραλαβών - παραδόσεων στα υπουργεία. «Για να μην γίνει σόου σε καιρούς ανέχειας», προφασίστηκαν οι συνεργάτες του. Με τέτοιο μεταμεσονύχτιο θέαμα που μας πρόσφεραν, θα ήταν όντως υπερβολή να δούμε το δάκρυ της Μπατζελή στα βραδινά δελτία. Άλλωστε αποχωρώντας από το υπουργείο Αγροτικής Ανάπτυξης, η Κατερίνα φρόντισε να φορά γυαλιά ηλίου.

Ωστόσο υπάρχει ντοκουμέντο με τα χαμόγελα της Μαριλίζας Ξενογιαννακοπούλου που απέτυχε να επιλύσει τα εντός των νοσοκομείων και αναβαθμίστηκε για να φροντίσει τα εκτός της χώρας. Είναι το βίντεο που ανέβασε στο Twitter ο διάδοχος του Γιώργου Παπανδρέου, Δημήτρης Δρούτσας από την πρώτη ηγετική συνάντηση στο υπουργείο εξωτερικών. Αξίζει να σταθούμε σε δύο λεπτομέρειες.

Α) Η λήψη είναι ερασιτεχνική. Συνεπώς δεν μπορεί να τον κατηγορήσει κάποιος ότι χρειάστηκε να πληρώσει επαγγελματία καμεραμάν. Β) Ο ίδιος και οι υφυπουργοί του ήπιαν μόνο νερό.
Σημείωση: Η μόνη σπατάλη που έγινε, ήταν ότι προσφέρθηκαν δύο μπουκαλάκια νερό σε κάθε μέλος του υπουργείου. Ένα εμφιαλωμένο Λουτρακίου κι ένα μεταλλικό νερό.

Δεν έγινε ακριβώς γνωστό τι πρόσφερε ο Γιάννης Μαγκριώτης στον Σπύρο Βούγια, όταν τον υποδέχτηκε στο υπουργείο Υποδομών Μεταφορών και Δικτύων. Κι αυτό δεν είναι το μοναδικό πράγμα που αγνοούμε. Κανείς δεν μπορεί να εξηγήσει τους λόγους για τους οποίους ο πρωθυπουργός κράτησε τελικά τον «ανυπάκουο» υφυπουργό στην θέση του, διαψεύδοντας όλες τις προβλέψεις Α) Γιατί παρότι αρνήθηκε να κατέβει υποψήφιος στην περιφέρεια, κάνει πολύ καλά την δουλειά του; Β) Για να τον εκδικηθεί, βάζοντας σε διπλανό γραφείο τον «άσπονδο» φίλο του και συνυποψήφιο του στην Α Θεσσαλονίκης; Β) Για να ενισχύσει τον ανταγωνισμό; Γ) Ή από κεκτημένη ταχύτητα;

Αντίθετα έγινε γνωστή η ακριβής ώρα που προσγειώθηκε το αεροπλάνο, με το οποίο ήρθε στην χώρα από το Λονδίνο η Λούκα Κατσέλη την κρίσιμη νύχτα που την αναζητούσαμε όλοι μας, μαζί με τον πρωθυπουργό προκειμένου να ανακοινωθεί ο ανασχηματισμός της κυβέρνησης. Η νέα υπουργός Εργασίας, μας αποκάλυψε ότι πάτησε το πόδι της σε ελληνικό έδαφος ακριβώς στις 10.30 το βράδυ. Τα ερωτήματα που προκύπτουν είναι γιατί διέρρευσε ότι η Λούκα έφταιγε για την καθυστέρηση: Α) Την έπαιρναν σε λάθος τηλέφωνο; Β) Δεν άνοιξε εγκαίρως το κινητό της; Γ) Δεν απαντούσε γιατί δεν αναγνώριζε την κλήση; Δ) Για να μην διαψευστεί ο Πεταλωτής που έλεγε ότι ο ανασχηματισμός δεν θα γίνει την Δευτέρα;
 
Αλήθεια γιατί στο υπουργείο Παιδείας χρειάζονται μια υπουργός και τρείς υφυπουργοί; Α) Γιατί η Άννα Διαμαντοπούλου δεν μπορεί να τα καταφέρει μόνη της; Β) Οι ανάγκες είναι αυξημένες λόγω έναρξης της σχολικής περιόδου; Γ) Επειδή οι δάσκαλοι και οι καθηγητές δεν επαρκούν, και διορισμοί δεν μπορεί να γίνουν, θα βάλουν ένα χεράκι οι υφυπουργοί για να καλύψουν τις ανάγκες; Δ) Κανένας από τους παραπάνω λόγους.

Στο μέλλον θα φανεί αν η κυβέρνηση με την συμμετοχή Νταλάρα θα σταθεί επάξια των προσδοκιών του πρωθυπουργού. Προς το παρόν η Άννα Νταλάρα κατάφερε να πάρει «πόντους» κατά την διάρκεια της ορκωμοσίας και να ξεχωρίσει μέσα στο πλήθος των υπουργών και των υφυπουργών. Φόρεσε δωδεκάποντες πλατφόρμες και υποκλίθηκε μπροστά στον Πρόεδρο της Δημοκρατίας, τον πρωθυπουργό και τον Αρχιεπίσκοπο Ιερώνυμο του οποίου ασπάστηκε με ευλάβεια το χέρι!
 
 