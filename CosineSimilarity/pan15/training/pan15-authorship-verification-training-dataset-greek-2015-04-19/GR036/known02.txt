Το τέρας: «Λαβράκι» βγάζει το ΣΔΟΕ ελέγχοντας παλιές υποθέσεις.
Το ρεπορτάζ: Μόλις 1% των παλαιών, τεραστίων διαστάσεων, οφειλών εισπράττονται από το κράτος. Μόλις 1%!
Η αφορμή για το θέμα αυτό σήμερα δόθηκε κατόπιν ενός δημοσιεύματος του Γιώργου Φλωρίδη σχετικά με τον τραγέλαφο που ακολούθησε τον έλεγχο του ΣΔΟΕ σε μια κρατική εταιρία, την «ΕΓΝΑΤΙΑ ΟΔΟΣ Α.Ε.». Σε αυτόν τον έλεγχο αποκαλύφθηκε ότι η εταιρία του δημοσίου δεν κατέβαλε κατά τα έτη 2001, 2002 και 2003 το ποσό των 23,5 εκατομμυρίων ευρώ για ΦΠΑ που όφειλε αλλά ΔΕΝ εισέπραξε επειδή οι αρμόδιοι υπουργοί ΔΕΝ αποφάσισαν την επιβολή διοδίων. Στη συνέχεια, η «ΕΓΝΑΤΙΑ ΟΔΟΣ Α.Ε.» προσέφυγε στα δικαστήρια αιτούμενη την ακύρωση του καταλογισμού αλλά και του προστίμου, δηλαδή ποσού που έφτανε, συνολικά, στα 47 εκατομμύρια ευρώ. Προκειμένου να προσφύγει, όμως, έπρεπε να προκαταβάλει το μισό του ποσού, δηλαδή 23,5 εκατομμύρια, ποσό που της χορήγησε το Υπουργείο Οικονομικών από επιστροφές ΦΠΑ.
Η «ΕΓΝΑΤΙΑ ΟΔΟΣ Α.Ε.» δικαιώθηκε και ζήτησε να της επιστραφεί το ποσό που κατέβαλε στο δικαστήριο προκειμένου να γίνει η προσφυγή. Για να επιστραφεί, όμως, πρέπει να προσκομίσει ισόποση εγγυητική επιστολή, καταθέτοντας πρώτα στην τράπεζα το ποσό των 23,5 εκατομμυρίων, που δεν δύναται επειδή δεν το διαθέτει, αλλά μπορεί να το πράξει με αύξηση μετοχικού κεφαλαίου από χρήματα που θα διαθέσει το Υπουργείο Οικονομικών στο οποίο -να θυμίσουμε- υπάγεται το ΣΔΟΕ.
Το πιο συγκλονιστικό όλων είναι ότι για όσο διαρκεί αυτή η απερίγραπτη ιστορία, το υπουργείο Οικονομικών θα εμφανίζει στα στοιχεία του ότι έχει λαμβάνειν από την ΕΓΝΑΤΙΑ ΟΔΟ Α.Ε. 47 εκ. ευρώ.
Κάπως έτσι εμφανίζονται ασύλληπτου ύψους οφειλές στο δημόσιο από αρχαίες υποθέσεις, όπου οι οφειλέτες μπορεί να έχουν πεθάνει, φυλακιστεί, εξαφανιστεί ή εξαφανίσει όλα τα ίχνη του πλούτου.
«Μόλις το 1% των παλαιών οφειλών, εισπράττεται», λέει ο γενικός γραμματέας εσόδων Χάρης Θεοχάρης, ο οποίος πιστεύει ότι δεν έχει νόημα ο έλεγχος σε παλιές υποθέσεις. «Η φοροδιαφυγή γίνεται μπροστά σου κι εσύ ασχολείσαι με κάποιον που πέθανε ή δεν θα πληρώσει ποτέ. Με κάποιον που έχει εξαφανίσει τα περιουσιακά του στοιχεία. Μην ξεχνάμε ότι ο μεγαλύτερος οφειλέτης, ο λογιστής Κασιμάτης από τη Θεσσαλονίκη, βρίσκεται στη φυλακή και δεν υπάρχει καμιά περίπτωση να εισπραχθούν αυτά που φαίνεται ότι οφείλονται στο δημόσιο».
Ο κ. Θεοχάρης είναι εναντίον της τακτικής να ελέγχονται υποθέσεις πολύ περασμένων ετών. «Η λογική πρέπει να είναι να ελέγχεται τι συμβαίνει στην προηγούμενη χρονιά. Σύμφωνα με τον νόμο, ο έλεγχος έπρεπε να γίνεται από την πρώτη ανέλεγκτη χρήση, δηλαδή αν κάποιος είχε ελεγχθεί το 2003, ο έλεγχος να αρχίσει απ` το 2004 και να φτάσουμε στο σήμερα. Και τα πρόστιμα, επίσης, είναι υπέρογκα, με αποτέλεσμα να φαίνεται ότι υπάρχουν τεράστιες οφειλές στο δημόσιο, που όμως είναι σχεδόν αδύνατο να εισπραχθούν. Μην ξεχνάτε ότι οι περισσότεροι μεγάλοι οφειλέτες προσφεύγουν στα δικαστήρια, με αποτέλεσμα να χάνεται πάρα πολύς χρόνος. Πολλές υποθέσεις τελεσιδικούν μετά από 10 χρόνια.».
Ακόμη και οι παρατάσεις στο χρόνο παραγραφής, κατά τον κ. Θεοχάρη, λειτουργούν εναντίον των εισπράξεων. «Τώρα θα παραγραφούν οι ανέλεγκτες υποθέσεις του 2000. 13 χρόνια πριν Η απόσταση από το αδίκημα είναι μεγάλη. Σκεφτείτε ότι τώρα ήρθε ο ΦΑΠ μετά από 3 χρόνια μαζεμένος και δημιουργήθηκαν τόσα προβλήματα, πώς να πληρωθούν πρόστιμα μετά από 15 χρόνια;»
Κάπως έτσι, τα λαβράκια του ΣΔΟΕ ξεφουσκώνουν αμέσως, οι υπηρεσίες εμφανίζονται ανίκανες και τα ταμεία άδεια. 
Το θεσμικό πλαίσιο, για τον κ. Θεοχάρη, είναι αυτό που μπορεί να φέρει τη μεγάλη αλλαγή στον τομέα των εισπράξεων. «Δεν είναι τυχαίο ότι με την πρόσφατη αλλαγή στον τρόπο είσπραξης του ΦΠΑ σε περίπτωση μη εμπρόθεσμης καταβολής καταφέραμε να κλείσουμε την τρύπα. Πλέον, εάν πιαστείς να μην τον έχεις πληρώσει, πρέπει να καταβάλεις το ποσό εφάπαξ. Έως τώρα, εάν πλήρωνες εμπρόθεσμα είχες δικαίωμα για 3 δόσεις κι αν πλήρωνες εκπρόθεσμα για 6 δόσεις! Οι ελεγκτικές υπηρεσίες πρέπει να επικεντρώσουν στη φοροδιαφυγή του σήμερα και τους ελέγχους για το ΦΠΑ. Μόνο αυτό μπορεί να φέρει αποτελέσματα. Οι αναλύσεις κινδύνου που έχουν γίνει για τις παλιές υποθέσεις δείχνουν ότι η είσπραξη είναι σχεδόν αδύνατη.».
Κλείνουμε με το θέμα της «ΕΓΝΑΤΙΑ ΟΔΟΣ Α.Ε» και τη σημείωση του Γιώργου Φλωρίδη ότι αν συνεχιστούν με την ίδια λογική οι έλεγχοι στην εταιρία για τα έτη 2004-2009, δηλαδή για άλλα 6 χρόνια που δεν είχαν μπει διόδια, αναμένεται να βεβαιωθούν άλλα 100 εκατομμύρια ευρώ 