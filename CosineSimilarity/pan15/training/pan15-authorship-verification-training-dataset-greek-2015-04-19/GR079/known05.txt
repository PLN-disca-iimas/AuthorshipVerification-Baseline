Η δημοσίευση των πρακτικών της Προανακριτικής Επιτροπής της Βουλής επιτρέπει να δούμε ορισμένες όψεις του θέματος που επισκιάστηκαν από τη σεξιστική προσήλωση στον χαρακτήρα και τη συμπεριφορά της Ζωής Κωνσταντοπούλου.
Αυτό που αναδεικνύεται εξαιρετικά εύγλωττα, από την ανάγνωση των πρακτικών, είναι ότι η προανακριτική επιτροπή (και συνάγω, κατ` επέκτασιν, η Βουλή) είναι ένα boys` club στο οποίο υπάρχει ένα πνεύμα camaraderie, δηλαδή ένα πνεύμα οικειότητας, αμοιβαίας κατανόησης και αλληλεγγύης, χαριεντισμών και ελαφρότητας μεταξύ των ανδρών και παλαιών κοινοβουλευτικών που ενοχλείται από την παρουσία μιας γυναίκας, αλλά και των νεότερων κοινοβουλευτικών που παίρνουν τη δουλειά τους στα σοβαρά (έστω κι εάν κανείς διαφωνεί με την πολιτική τους).
Έχει συνηθίσει το πολιτικό προσωπικό της χώρας να αντιμετωπίζει τις υποθέσεις με τον τρόπο που έχει μάθει, δηλαδή διεκπεραιώνοντας αποφάσεις που έχουν ήδη ληφθεί. Μετέχουν σε μία προσομοίωση λειτουργίας, σοβαροφανή, σπάνια σοβαρή και συχνότατα φαιδρή, καταστρατηγώντας με μεγάλη ευχέρεια ό,τι δεν τους συμφέρει. Μόλις η τακτοποιημένη επιφάνεια διαταραχθεί από κάποιον, πόσω μάλλον από κάποια, που δεν ακολουθεί την παράδοση, τότε συμπαρατάσσονται με τρόπο αυτονόητο και επιστρατεύουν την οργή, την ειρωνεία, τις προσβολές, τα χτυπήματα κάτω από η μέση και τα χαμόγελα αλληλοκατανόησης.
Παραθέτω ορισμένα χαρακτηριστικά αποσπάσματα από τη συνεδρίαση της κοινοβουλευτικής επιτροπής:
Η Ζωή Κωνσταντοπούλου μπορεί να επικριθεί για αρκετά ζητήματα σχετικά με τη συμμετοχή της στη συγκεκριμένη επιτροπή της Βουλής (π.χ., για το ότι αντιμετώπισε για λόγους πολιτικούς ή και ιδιοσυγκρασιακούς τον Ευάγγελο Βενιζέλο ως κατηγορούμενο και όχι ως μάρτυρα, ότι υπήρξε και αυτή σε ορισμένες περιπτώσεις προσβλητική) αλλά αυτό δεν δικαιολογεί την απαράδεκτη στάση απέναντί της. Υπάρχει κοινοβούλιο του Δυτικού κόσμου όπου θα μπορούσαν να ακουστούν τα παραπάνω χωρίς κυρώσεις και χωρίς τη γενική κατακραυγή; Δεν συμφωνώ με τον τρόπο που πολιτεύεται η κα Κωνσταντοπούλου και δεν υποστηρίζω τον Σύριζα. Αλλά ως πολίτις αγανακτώ που το παλαιό πολιτικό προσωπικό, μετά την κατρακύλα στην οποία μας έσυρε, εξακολουθεί να αντιμετωπίζει τη Βουλή σαν να είναι η αυλή του σχολείου στο οποίο φοιτούν αμέριμνα παλαιοί συμμαθητές οι οποίοι κάνουν καζούρα αναπαράγοντας και καλλιεργώντας διακρίσεις και προκαταλήψεις. Η χώρα σέρνεται από τις αγκυλώσεις, την ανικανότητα και τη μακάρια αδιαφορία που επέδειξαν. Το δυστύχημα είναι ότι και το νέο πολιτικό προσωπικό που βρίσκεται στη σημερινή Βουλή, στη μεγάλη του πλειονότητα, δεξιά και αριστερά, συμπράττει, αν δεν πρωταγωνιστεί, σε αυτόν τον εκφυλισμό διαδικασιών και ουσίας. Θα μπορέσουμε να αποκτήσουμε, κάποτε, σοβαρούς και υπεύθυνους πολιτικούς που σέβονται τον ρόλο τους, τους θεσμούς και τους πολίτες;