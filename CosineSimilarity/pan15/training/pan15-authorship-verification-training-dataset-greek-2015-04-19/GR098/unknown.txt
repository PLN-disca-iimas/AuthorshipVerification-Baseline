Την Πέμπτη (22 Απριλίου) θα διεξαχθεί το δεύτερο debate στα χρονικά της πολιτικής ζωής της Βρετανίας με θέμα την εξωτερική πολιτική. Είναι πολύ πιθανό ανάμεσα στο κοινό να παρευρίσκονται και συγγενείς Άγγλων στρατιωτών που σκοτώθηκαν στο Αφγανιστάν. Σε αυτή την περίπτωση ο πρωθυπουργός Γκόρντον Μπράουν σίγουρα θα έρθει σε δύσκολη θέση. «Live», μπροστά σε εκατομμύρια ψηφοφόρους. Το κοινό επιλέγεται προσεκτικά από εταιρεία δημοσκοπήσεων για να είναι αντιπροσωπευτικό ως προς το εκλογικό σώμα. Αλλά δίνεται η δυνατότητα στο ιδιωτικό κανάλι που μεταδίδει το debate να επιλέξει και αυτό μεμονωμένους καλεσμένους. Με αυστηρά δημοσιογραφικά κριτήρια.
 
Γιατί εμμένω σε αυτή την διαδικασία; Θα σας διηγηθώ μία ιστορία που συνέβη πριν από μια δεκαετία. Η Ελλάδα ήταν ήδη στην ΟΝΕ περίπου έναν χρόνο και ο τότε πρωθυπουργός Κώστας Σημίτης επρόκειτο να εμφανιστεί τηλεοπτικά σε ένα μεγάλο κανάλι. Η εφημερίδα στην οποία εργαζόμουν μου ζήτησε να καλύψω το «παρασκήνιο» της συνέντευξης και να περιγράψω «όσα δεν θα έβλεπαν οι κάμερες». Πήγα. Με το μπλοκάκι μου. Κατέγραψα τα πάντα. Το όνομα της μακιγιέζ (ο κ. Σημίτης ήθελε πάντα να τον βάφει η ίδια μακιγιέζ από την ΕΡΤ -δεν εμπιστευόταν καμία άλλη για να κρύβει τις ελιές που έχει στο πρόσωπο), τη συνομιλία του Γιώργου Πανταγιά με την διοίκηση του καναλιού, την αλλαγή της γωνίας της κάμερας την τελευταία στιγμή πριν πέσει το σήμα εγγραφής, τις οδηγίες του σκηνοθέτη, ως και το χρώμα στα πλακάκια του διαδρόμου.

Οι συνάδελφοι ήταν άψογοι. Διαβασμένοι. Με στοιχεία. Καλό ρεπορτάζ. Επαγγελματίες. Σκληροί. Οι καλύτεροι του χώρου. Δεν νομίζω ότι ο Alastair Stewart του ITV που συντόνισε το πρώτο βρετανικό debate την προηγούμενη Πέμπτη θα έκανε καλύτερη δουλειά.

Αλλά άψογος ήταν και ο κ. Σημίτης. Σε μία από τις καλύτερες εμφανίσεις του. Απάντησε νηφάλια σε όλα. Δεν αμφιταλαντεύτηκε πουθενά. Έπαιζε τους κανόνες του παιχνιδιού στα δάχτυλα. Δεν υπέπεσε σε κανένα σφάλμα. Ούτε καν σε κάποιο από τα γνωστά σαρδάμ του. Μέχρι που ήρθε η έκπληξη. Η συγεκριμένη εκπομπή παρουσίαζε μία καινοτομία: φιλοξενούσε κοινό και δόθηκε στο κοινό η δυνατότητα να θέσει τα δικά του ερωτήματα. Θυμάμαι ακόμη τη φυσιογνωμία του καλοντυμένου κυρίου που σηκώθηκε όρθιος, απευθύνθηκε στον πρωθυπουργό της χώρας και τον ρώτησε με απόλυτη ευφράδεια, ευγένεια και ηρεμία: «Γιατί κ. Σημίτη, δεχθήκατε τη συγκεκριμένη ισοτιμία δραχμής - ευρώ και μετά επιτρέψατε να στρογγυλέψουν όλα προς τα πάνω και η ζωή μας ακρίβηνε τόσο πολύ;» Ο κ. Σημίτης κόμπιασε. Απάντησε κάτι, λίγο εκτός θέματος, για την οικονομία γενικά. Για μία φευγαλέα στιγμή, που κράτησε όμως ένα δύο ατέλειωτα δευτερόλεπτα τηλεοπτικού χρονου, έδειξε να εκνευρίζεται.

Το ίδιο βράδυ παρακολούθησα την μαγνητοσκοπημένη εκπομπή στην τηλεόραση από το σπίτι μου. Το κομμάτι με τη συμμετοχή του κοινού είχε απαλειφθεί. Υποθέτω ότι ήταν απόφαση της διοίκησης και όχι των συναδέλφων δημοσιογράφων. Το πείραμα με το κοινό σκόνταψε σε μία στιγμή αμηχανίας του πρωθυπουργού.

Γι αυτό ζήλεψα το πρώτο debate στην Αγγλία. Γιατί, παρά τις διαπραγματεύσεις για τα 15 κεφάλαια και τους 76 κανόνες για τους όρους διεξαγωγής της συζήτησης, το αποτέλεσμα δεν προσέβαλε την δημοσιογραφία. Αναμένω με αγωνία και ενδιαφέρον να παρακολουθήσω τους τρεις βρετανούς πολιτικούς αρχηγούς σήμερα να απευθύνονται ο ένας στον άλλο με το μικρό του όνομα, να αναστενάζουν, να θυμώνουν, να ιδρώνουν, να βάζουν το χέρι στην τσέπη και να χαμογελούν μπροστά στην κάμερα σε ένα ενδιαφέρον πολιτικό πινγκ πονγκ που κρύβει και κάποιες - μικρές έστω -εκπλήξεις επί της ουσίας των απαντήσεων. Καμία σχέση δηλαδή με αυτά τα στημένα ασώματα πλάνα που βλέπουμε στα ελληνικά debates κάθε τέσσερα χρόνια. Όταν ακόμη και χαρισματικοί κατά τα άλλα αρχηγοί κομμάτων μοιάζουν να εκφωνούν δελτία τύπου μπροστά στο ρολόϊ-χρονόμετρο απαντώντας ό,τι θέλουν αρκεί να έχει κάποια υποψία συνάφειας με την ερώτηση του δημοσιογράφου.
 
Για την ιστορία, καμία εφημερίδα δεν έγραψε ποτέ για το κοινό που κάποτε ρώτησε κάτι τον κ. Σημίτη αλλά που ποτέ δεν προβλήθηκε από την ελληνική τηλεόραση. Καμία στήλη media. Ο δικός μου αρχισυντάκτης μού έδωσε άλλο θέμα για εκείνη την Κυριακή. Οι δε τρεις συνάδελφοι εξακολουθούν να είναι από τους καλύτερους του χώρου, έχουν προσφέρει πολλά στην ελληνική δημοσιογραφία, έχουν επιτελέσει έργο, έχουν ξεσκεπάσει πρόσωπα και πράγματα, και είμαι σίγουρη πως έχουν να διηγηθούν πολλές περισσότερες ιστορίες από εμένα εξαιτίας και των θέσεων ευθύνης τις οποίες υπηρετούν με τον καλύτερο τρόπο και με συνέπεια σε αυτή την χώρα. Μήπως αυτό εννοούσε ο κ. Σημίτης όταν έλεγε «Αυτή είναι η Ελλάδα»; Μία Ελλάδα στην οποία η πολιτική εξουσία υπαγορεύει, όταν και εφ΄ όσον της επιτρέπεται, τους δικούς της όρους της στην λεγόμενη τέταρτη εξουσία;

Πρόταση: Να τεθεί από τώρα ο προβληματισμός και το πλαίσιο για την διεξαγωγή των debates. Τώρα ποιοι θα συζητήσουν θεσμικά, και με ποιούς, είναι άλλης τάξης ζήτημα.