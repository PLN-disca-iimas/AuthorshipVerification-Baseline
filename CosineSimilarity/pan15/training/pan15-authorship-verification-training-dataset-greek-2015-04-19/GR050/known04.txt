Βαρέθηκα. Βαρέθηκα να απαντώ στον κάθε τυχόντα για τι κάναμε στραβά και πήγε η χώρα στον πυθμένα. Στον Γερμανό που ζητάει εξηγήσεις γιατί πρέπει να πληρώσει εκείνος, στον Αιγύπτιο γιατρό που θυμάται την Αθήνα του 1984 και την Ακρόπολη και ερωτά ξανά και ξανά, «πώς με τέτοια ιστορία, με τέτοιο ένδοξο παρελθόν». Στον Αμερικάνο που αναρωτιέται γιατί αργήσαμε τόσο πολύ να αντιδράσουμε, στον Βραζιλιάνο οικονομολόγο που θέλει να ξέρει πόσες θέσεις υπάρχουν στο δημόσιο. Και στον Τούρκο καθηγητή μου, που σχεδόν τρίβει τα χεράκια καθώς εξηγεί σε δέκα ανίδεους μαθητές πως η Ελλάδα δεν έχει κανένα λόγο στην Ευρωπαϊκή Ένωση, πώς δεν έχει κανέναν λόγο στην λύση του Κυπριακού, πώς είναι το μαύρο πρόβατο της Ευρώπης. Και πώς εμείς οι Έλληνες κατασκευάζουμε τα νούμερα. Τα οποία όντως αλλάζουν κάθε μέρα. Εχθές λέει ανακοινώθηκαν τα πραγματικά νούμερα. Μου έλεγε ένας φίλος μου πώς ότι και να του πουν πια δεν το πιστεύει. Και 6% να του έλεγαν πως είναι το έλλειμμα θα το πίστευε. Αλλά και 30%. Έχει άλλωστε πια σημασία; Η ιστορία της Ελλάδας έχει γίνει σαν την παροιμία με τον βοσκό που φύλαγε τα πρόβατα.
 
Και ποιος είναι ο βοσκός; Μια σοσιαλιστική κυβέρνηση 36 ετών. Τότε ο βοσκός φώναζε, «έξω το ξένο κεφάλαιο, έξω οι βάσεις». «Λύκος, λύκος..». Και έτρωγε το χορτάρι από τα πρόβατα, σιγά σιγά. Έδινε μόνο στα δικά του πρόβατα, αυτά που τον υποστήριζαν ως βοσκό. Οι ελληνικές επιχειρήσεις αιμορράγησαν η μια μετά την άλλη. Άλλες πάλι φυτοζωούσαν επάνω σε επιδοτήσεις και επιδοτήσεις. Ωστόσο σήμερα ο πρωθυπουργός μας επιμένει, να «ξαναγίνει η οικονομία μας ανταγωνιστική»... Ναι να νικήσει και την Κίνα.

Ο επόμενος βοσκός είχε ένα τεφτέρι, και έγραφε, έγραφε. Μετρούσε πρόβατα, κόστος ανά πρόβατο. Κέρδος ανά πρόβατο. Και ο λύκος η δεξιά. Ο κακός, κακός λύκος. Την ίδια στιγμή που ο βοσκός έγραφε και μηνύματα στην Goldman Sachs. Αλλά και αυτό το στοιχείο το χρησιμοποιήσαμε. Τα ρίξαμε όλα στην κερδοσκοπία, και στο διεθνές παιχνίδι. Αυτοί έχουν όλη την ευθύνη. Και εμείς είμαστε οι αμαθείς, αμέτοχοι. Πάει και αυτός.

Ήρθε λοιπόν και άλλος βοσκός. Με γαλάζια σημαία. Ο οποίος αντί να βοσκάει κοιμόνταν και τα αρνιά στην σούβλα. Και φώναζε λύκος, λύκος...Οδήγησε την χώρα στην ακυβερνησία με μυριάδες σκάνδαλα. Με τα ΜΜΕ να αλωνίζουν και να προτείνουν πολιτικές λύσεις. Που ακούστηκε τηλεπαρουσιαστής να προτείνει πολιτικές λύσεις; Να προτείνει εξωτερική πολιτική;
 
Φτάσαμε και στον νέο μας βοσκό. Ο οποίος πρόβατα δεν είχε ξαναφυλάξει, χορτοφάγος και εκείνος. Ο λύκος εμφανίστηκε. Και ενώ σε όλη του τη ζωή περιτριγυρίζονταν από λύκους, όταν ήρθε δεν τον αναγνώρισε. Στην καρδιά πρόβατο και αυτός, ανήκει σε άλλο κοπάδι. Σήμερα κάνει λόγο για «στήριξη της χώρας από μια ισχυρή απόφαση της Ε.Ε. με έναν πρωτόγνωρό μηχανισμό». Τόσο πρωτόγνωρο που Γαλλία και Γερμανία θα μας δανείσουν με επιτόκια αγοράς. Και έπειτα είναι και οι δεσμοί με την Αμερική, τόσο θερμοί που άκουσα ότι είπαμε όχι στην Ρωσία και στην πρόταση τους να μας δανείσουν 50 δις. Όχι εμείς προτιμάμε το φιλόπτωχο ΔΝΤ, και το γενναιόδωρο χέρι της ΕΕ, που τόσο μας αγαπάει. Αναρωτιέται λοιπόν ο κύριος Παπανδρέου ο νεότερος γιατί οι αγορές δεν μας εμπιστεύονται; Κύριε Παπανδρέου εγώ δεν εμπιστεύομαι ούτε την μάνα μου σε αυτή τη χώρα πια.

Για ποια εμπιστοσύνη κάνουμε λόγο; Εμπιστοσύνη στον υπάλληλο της ΔΕΗ που ζητάει μερικά χιλιάδες ευρώ για να δώσει ρεύμα σε μια επιχείρηση; Στον επιτήδειο που ζητάει μίζα για δώσει έγκριση για μια ευρωπαϊκή επιδότηση; Στις επιχειρήσεις που παίρνουν τα πακέτα αβέρτα; Εμπιστοσύνη στα ΜΜΕ, τα οποία εξυπηρετούν τα συμφέρoντα των μετόχων τους; Eμπιστοσύνη στους πολιτικούς μας που τόσο σκληρά εργάστηκαν για να μας φέρουν σε αυτή την κατάσταση; Στην ειλικρίνεια με την οποία έδιναν τα στοιχεία της οικονομίας μας ως σήμερα; Οι οποίοι τι ακριβώς έκαναν πριν γίνουν πολιτικοί; Πολύ σωστά είχε γράψει ένας άλλος συνάδελφος, ούτε περίπτερο δεν έχουν τρέξει. Επάγγελμα πολιτικός. Έξι γενιές πολιτικός ο κύριος Πάγκαλος. Και οι νεότεροι, αμερικανοτραφείς που ήρθαν για να βοηθήσουν; Ποια είναι η κυρία Έλενα Παναρίτη κύριε Παπανδρέου; Βουλευτής επικρατείας, με ένδοξη καριέρα στην Παγκόσμια Τράπεζα. Ρωτήσατε κανέναν στην Παγκόσμια Τράπεζα γιατί έφυγε η κυρία Παναρίτη κύριε Παπανδρέου; Και τι ακριβώς κάνει για την Ελλάδα όντας μόνιμος κάτοικος Ουάσινγκτον; Αλλά αυτό είναι μάλλον το λιγότερο. Η κυρία τουλάχιστον έχει και κάποιο πτυχίο, κάπου εργάστηκε. Άλλοι έγιναν πολιτικοί, ως υιοί, σύζυγοι και κολλητοί πολιτικών.

Στο φημισμένο διάγγελμα ακούστηκαν και συγχαρητήρια για τις θυσίες του ελληνικού λαού, τις θυσίες που έκαναν και την προθυμία με την οποία δέχτηκαν τα νέα μέτρα, με βαριοπούλες και πορείες. Κατεβάζοντας τον μοχλό του ηλεκτρικού ρεύματος. Θυσία να γίνεται. Για να μην ξεχνούμε και την πιο όμορφη φράση του διαγγέλματος. «Να απελευθερώσουμε την Ελλάδα από επιτηρήσεις και κηδεμονίες». Στα λόγια του πατέρα δηλαδή. «Έξω οι ξένοι». Μόνο που αυτή τη φορά εσείς τους φέρατε κύριε Παπανδρέου. Από αυτό που πρέπει να απαλλαγούμε κύριε Παπανδρέου είναι από το πολιτικό αυτό σύστημα της ανικανότητας και της βλακείας και της υποκρισίας. Αυτό που συναντάει κανείς σήμερα και στην κυβέρνηση και στην αντιπολίτευση και σε όλα τα υπάρχοντα κόμματα.

Και προς σημείωση τα διαγγέλματα δεν γίνονται από νησιά με ντάλα ήλιο. Λίγη διπλωματία δεν βλάπτει. Σε ποιον απευθύνονταν τελικά το διάγγελμα; Στους Έλληνες πολίτες; Ή στην αγορά που περιμένει σαν τον χάρο; Πόση εμπιστοσύνη γέννησε αυτό το διάγγελμα στην αγορά; Το διάβασε κανείς στα αγγλικά; Στα γερμανικά; Πώς ακούστηκε η παραδοχή ότι τα κάναμε θάλασσα, ότι για όλα φταίει η προηγούμενη κυβέρνηση, ή τα περί ανεξαρτησίας της Ελλάδας; Πώς ακούστηκε το ότι η Ελλάδα ποτέ δεν πεθαίνει, «θα τα καταφέρουμε». Tην στιγμή που εξαρτόμαστε από τους ξένους και μόνο τους ξένους; Mε τόσο ήλιο μάλλον την τύφλα σας δεν βλέπατε κύριε Παπανδρέου, ούτε εσείς ούτε πολλοί άλλοι από την γενιά σας, και την γενιά πριν από εσάς.

Φταίμε όλοι λοιπόν για την κατάντια μας; Aρνούμαι την μοιρολατρία που έχει κυριεύσει αυτόν τον τόπο, που μας καλεί να αναλογιστούμε όλοι τις ευθύνες μας και τι κάναμε ως λαός για να φτάσουμε σε αυτό το σημείο. Όχι κύριε μου δεν φταίμε όλοι, δεν είμαστε όλοι κλέφτες, δεν είμαστε όλοι ψεύτες ούτε κουτοί. Και υπήρξαμε νομοταγείς πολίτες όταν γνωρίζαμε ότι πολλοί άλλοι δεν ήταν. Εμείς ήμασταν τα πρόβατα. Και ήρθε μια στιγμή που το κοπάδι το αποτελούσαν λύκοι και όχι πρόβατα. Υπάρχει μια νέα γενιά που θέλει κάτι καλύτερο, υπάρχει ένας ελληνισμός που διαπρέπει στην Ελλάδα και στο εξωτερικό, είναι οικονομολόγοι, καθηγητές, σχολάρχες, έντιμοι επιχειρηματίες, εστιάτορες, φοιτητές. Οι οποίοι βλέπουν την χώρα τους να αργοπεθαίνει και ντρέπονται, πολλοί θλίβονται ακόμη. Ξεκινάμε μια Οδύσσεια λοιπόν. Για να μην αγνοούμε και το γραφικό της υπόθεσης, την στιγμή που μας ακούει όλη η υφήλιος, με κάθε σεβασμό στον Όμηρο.

Όπως γράφει και ο σχολιαστής Ίων Τσάκωνας στο Newstime, ο Οδυσσέας έκανε δέκα χρόνια να φτάσει στην Ιθάκη του κύριε Παπανδρέου. Εμείς δέκα χρόνια δεν μπορούμε να περιμένουμε. Για εμάς η Ιθάκη είναι τώρα. Βρίσκεται ένα βήμα μακριά, έγκειται σε μια απόφαση, μια ψήφο, μια ανατροπή. Στην συνειδητοποίηση ότι το πανηγύρι τελειώνει. Εμείς θα πληρώσουμε τα σπασμένα σας, τουλάχιστον ας διαχειριστούμε εμείς η γενιά των 30 και των 40, ακόμη και των 20, την κληρονομιά μας. Η εποχή της μεταπολίτευσης τελείωσε κύριε μου. Εμείς τα παιδιά της μεταπολίτευσης το 1974 γεννηθήκαμε. Και αν και σεβόμαστε την ιστορία μας επιλέγουμε να μην πάμε στην Ιθάκη. Αυτή ας τη βρει ο Οδυσσέας. Είμαστε έτοιμοι να πάρουμε την κατάσταση στα χέρια μας. Η ώρα σας τελείωσε. Δυστυχώς για όλους μας τραγικά.
 