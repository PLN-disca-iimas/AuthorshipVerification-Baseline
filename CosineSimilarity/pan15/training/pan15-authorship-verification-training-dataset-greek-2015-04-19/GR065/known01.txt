Απόψε που έχει πανσέληνο, βάζω εγώ τη μουσική. Απόψε που σβήνει το καλοκαίρι κι ανάβει αυτό το γεμάτο «μπλε» φεγγάρι, βάλτε εσείς τον τόπο, την παρέα, τη μοναξιά σας, τις εικόνες, τις μυρωδιές, τις γεύσεις, τις σκέψεις, τις αναμνήσεις, τα όνειρα, τα γέλια, τα δάκρυα. Βάζω εγώ τη λίστα με τη μουσική που θα τα συνοδεύσει. Βάλτε εσείς το τέλος και την αρχή. Βάζω εγώ ό, τι νεότερο παίζει στην ηλεκτρονική μουσική. Ό, τι με συγκινούσε όλο το καλοκαίρι που απόψε εκπνέει.

Πάμε στην αρχή του όμως αφού τον Ιούνιο κυκλοφόρησε το πέμπτο άλμπουμ με τίτλο «Out of my way» του V-Sag (Βασίλης Σαγώνας), του Λαρισαίου παραγωγού τον οποίο όπως λέει ο διευθυντής της δισκογραφικής του «τον προσκυνούν στο εξωτερικό». Η συνεργασία του με τον soul τραγουδιστή και τραγουδοποιό, Anduze  από το Λος Άντζελες τον πήγε σε νέα ενδιαφέροντα μονοπάτια. Κεραυνοβόλα ήρθε η επιθυμία για το Wake Up And Kiss Me.  

Κεραυνοβόλα έσκασε και στον Cayetano τον κοσμογυρισμένο Γιώργο Μπρατάνη δηλαδή, η ιδέα να πειράξει το δικό του «Fairy Tales», να του φορέσει τα καλοκαιρινά του, ένα πρωί στα Χανιά όπου βρισκόταν, όταν ανοίγοντας το παράθυρό του, αντίκρισε την πλατεία που βλέπετε στο link του Summer Tales . Ευτυχώς ο Cayetano έχει φροντίσει και για το φθινόπωρο και τον χειμώνα που έρχεται καθώς στις 7 Σεπτεμβρίου κυκλοφορεί ο νέος του δίσκος με τίτλο «Once Sometime». 

Από τους κεραυνούς, στους τυφώνες. Και συγκεκριμένα στο Hurricane των MS MR, ενός διδύμου από τη Νέα Υόρκη που ήρθε με την ορμή τυφώνα στο τέλος της άνοιξης σηκώνοντας κύματα ενθουσιασμού σε μουσικοκριτικούς, blog, social media αλλά κυρίως στους απανταχού λάτρεις της electro-pop.

Από το παγωμένο Όσλο έρχεται το φλογερό Touching me  του 24χρονου Finnebassen του οποίου οι deep house παραγωγές θυμίζουν στο πάθος τους παλιές καλές εποχές της dance σκηνής.

Το μουσικό αδερφάκι του Βρετανού Burial είναι ο Ρώσος Volor Flex. Πόσα δεν έχουν γραφτεί τους τελευταίους μήνες για το αν και πόσο ο Ρώσος αντιγράφει τον Λονδρέζο και πόσες συγκρίσεις για το ποιος είναι ο καλύτερος δεν έχουν γίνει. Νικήτρια η dubstep σκηνή. Κι εμείς φυσικά. Αξίζει πάντως τον κόπο να τον ανακαλύψετε μέσω των δύο πρόσφατων άλμπουμ του. Το You in me είναι μια σκέτη σκανδαλιά. 

Ανάσα και βουτιά στο βυθό του Bonobo. Στις αρχές του χρόνου κυκλοφόρησε ένα άλμπουμ με remix του -παραπάνω από πετυχημένου δημιουργικά και εμπορικά- «Black Sands» του 2010. Το βαθύ, σκοτεινό κι αισθησιακό remix του Banks στο The keeper  έχει τη δύναμη μιας δίνης από την οποία δεν επιθυμείς να σωθείς.

Αν ωστόσο σωθείς, τρέξε να βρεις καταφύγιο. Σαν βάλσαμο που γιατρεύει και παρηγορεί ακούγεται το πρόσφατο beat culture remix στο Shelter των Βρετανών The XX που ξεχώρισαν αμέσως λόγω του χαρακτηριστικού τους ηχοχρώματος. Στις 10 Σεπτεμβρίου μας έρχεται η δεύτερη πολυαναμενόμενη δισκογραφική τους δουλειά με τίτλο «Coexist».

Mario Basanov, ο πλέον ανερχόμενος και περιζήτητος παραγωγός ηλεκτρονικής μουσικής αυτή τη στιγμή. Δικαίως. Κρατά ως έδρα τη χώρα του τη Λιθουανία και οργώνει όλον τον κόσμο με τη μουσική του και τα dj σετ του. Λίγα πια τα Lonely nights  για εκείνον.

Όταν ένα mash up πετύχει, είναι να «κλαις». Ο  Έλληνας πολύπειρος dj και μετρ του είδους, Zac F μιξάρει  το «Again» των Archive με το μουσικό θέμα της ταινίας «Παρίσι, Τέξας» του Βέντερς.  A Free man in Paris But not in Texas . Αλλού.

Εδώ, αυτή η λίστα ολοκληρώνεται τρυφερά, με ένα χάδι. Με το Feeling My Heart Remix του G.Pal (Γιώργος Παλλήκαρης) στο Black Dog του Papercut (Βασίλης Νάκης). Ρίξτε μια τελευταία ματιά ψηλά, στον ουρανό. There is hole in the sky, it`s like the hole in my heart

Καλή μας ακρόαση.
 