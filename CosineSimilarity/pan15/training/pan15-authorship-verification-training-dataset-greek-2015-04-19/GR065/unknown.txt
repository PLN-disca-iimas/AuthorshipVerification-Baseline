Σιγά που χρειαζόταν ολόκληρη έρευνα για να μάθουμε πως οι άνδρες κατά τη διάρκεια του Μουντιάλ αφοσιώνονται στο ποδόσφαιρο κι αυτό σημαίνει πως μπορεί να αμελήσουνς το σεξ. Αφού ωστόσο έχουμε πλέον και τεκμήρια ας τα παραθέσουμε. Στην έρευνα που διεξήχθη πριν το Μουντιάλ για λογαριασμό γνωστής εταιρίας προφυλακτικών, και στην οποία συμμετείχαν 2000 άνδρες, τα συμπεράσματα είχαν ως εξής:
- Το 40% των ερωτηθέντων θα αρνηθούν τη σεξουαλική επαφή στο άλλο τους μισό για να δουν αγώνα ποδοσφαίρου
- Ακόμη κι αν οι άνδρες ερωτοτροπήσουν, το 42% αυτών ομολογούν ότι θα κάνουν όσο πιο γρήγορα μπορούν για να προλάβουν να παρακολουθήσουν τον αγώνα.
- Το 27% εκείνων που θα κάνουν σεξ, κατά τη διάρκειά του, θα σκέφτονται το παιχνίδι και τις φάσεις που χάνουν.
- Το 37% των ανδρών θα κάνουν σεξ με την προϋπόθεση να παραμείνει ανοιχτή η τηλεόραση για να βλέπουν το ματς.
Λίγες μέρες πριν να πέσει αυλαία του παγκόσμιου κυπέλλου ποδοσφαίρου, δεν ξέρω αν επαληθεύτηκαν τα παραπάνω. Ξέρω όμως ότι εδώ και λίγες εβδομάδες οι φίλοι και οι συνάδελφοί μου είναι πολύ χαρούμενοι που ασχολούνται με το πιο αγαπημένο τους παιχνίδι από τότε που ήταν μπόμπιρες, το ποδόσφαιρο. Τους παρατηρώ όσο παρακολουθούν τους αγώνες. Ή όσο σχολιάζουν τις φάσεις μετά. Άλλοτε κάνοντας βαθυστόχαστες αναλύσεις άλλοτε ρίχνοντάς το στην καζούρα. Είναι χάρμα να τους βλέπεις και να τους ακούς. Μιλάμε για ενθουσιασμό αυθόρμητο, ανόθευτο και ακατέργαστο. Κι οι πιο εσωστρεφείς και εγκρατείς εκφράζονται, φωνάζουν δυνατά και χοροπηδάνε σαν τα κατσίκια όταν βάζει γκολ η ομάδα που υποστηρίζουν. Ακόμη κι αν δεν με ενδιέφερε το ποδόσφαιρο, θα συμμεριζόμουν το δικαίωμά τους σε αυτή την ευτυχία. Είναι όμορφο πράγμα να τους βλέπεις τόσο ζωηρούς. Θαρρείς πως γίνονται πιο γοητευτικοί.
Γνωρίζω βέβαια πως πολλές γυναίκες έχουν στραβώσει από το πλήθος των σεξιστικών σχολίων και διαφημίσεων αυτής της μουντιαλικής περιόδου. Η αλήθεια είναι πως η καφρίλα τερμάτισε και η κακογουστιά βγήκε παγανιά. Άλλες πάλι ξινίζουν όταν βλέπουν στα πλάνα και τις φωτογραφίες κορίτσια στη Βραζιλία να χορεύουν και να πανηγυρίζουν. Ναι, για εκείνα τα κορίτσια με τα γυαλιστερά κι ανασηκωμένα οπίσθια λέω που στη θέα τους χαμογελούν φιλάρεσκα τα αγόρια όλου του κόσμου. Δεκτό κι αυτό το τσίμπημα ζήλιας. Δεκτό και το παράπονό σου να νιώθεις παραμελημένη λόγω της ποδοσφαιρικής μονομανίας του συντρόφου σου. Κι ας το έχεις παίξει κι εσύ ουκ ολίγες φορές μοντέρνα Λυσιστράτη κάνοντας τη δύσκολη και μάλιστα για πολύ πιο ασήμαντους λόγους από την ειρήνη. Ή το Μουντιάλ. Μεταξύ μας τώρα, αν κατηγορείς την μπάλα για τα προβλήματα στη σχέση σου, πλανάσαι πλάνη οικτρά. Ο σύντροφός σου, όπως κι εσύ, θα αποφύγει το σεξ εφόσον δεν είχατε ούτως ή άλλως καλή ερωτική ζωή κι όχι λόγω του Μουντιάλ.
Η γκρίνια κι η απαξίωση δεν έφερε ποτέ αποτέλεσμα σε κανένα παιχνίδι. Ούτε στο ερωτικό ούτε στο ποδοσφαιρικό. Αντίθετα, η κατανόηση και η προσπάθεια μέχρι το τελευταίο λεπτό είναι το πιο αποτελεσματικό σύστημα στο διαχρονικό ντέρμπι των σχέσεων. Άσε που υπάρχουν και τα παραδείγματα ζευγαριών που το κοινό τους ενδιαφέρον για το Μουντιάλ έφερε μεταμεσονύχτιες παρατάσεις στο κρεβάτι τους. Ειδικά μάλιστα όταν υποστήριζαν αντίπαλες ομάδες με τις κόντρες τους να λειτουργούν ως μαγικά ερωτικά φίλτρα. Δεν λέω σώνει και ντε να μάθεις ποδόσφαιρό. Δεν χρειάζεται. Να δεχτείς χωρίς μούτρα λέω πως για λίγες μέρες το ταίρι σου θα έχει ήρωες μόνο τον Ροντρίγκες για την γκολάρα του, τον τραυματισμένο Νεϊμάρ, τον Νάβας, τον Οτσόα και τον Νόιερ για τις αποκρούσεις τους, τον Φαν Χάαλ για τα «μαστορέματά» του άντε και τον Γκέκα για να πικραίνεται.
Μέχρι τον τελικό την Κυριακή ο καλός σου θα δηλώνει ταγμένος σε μια άλλη Θεά. Από Δευτέρα, όμως, αυτή η θέση αδειάζει, σε περίπτωση που σε ενδιαφέρει να σκοράρεις στο 90`. Και να κάνετε αγκαλιά τον γύρο του θριάμβου.
 