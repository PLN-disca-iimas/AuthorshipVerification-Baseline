Το τέρας: Ξεπουλιούνται όλα στην τρόικα. Αγοράζουν τα πάντα για ένα κομμάτι ψωμί.
Το ρεπορτάζ:
Αντίθετα με τη φημολογία που οργιάζει, δεν υπάρχει μαζικό ενδιαφέρον επενδυτών.
Αυτό βγαίνει από κύκλους του ΤΑΙΠΕΔ, του κατ` εξοχήν αρμόδιου φορέα για την αξιοποίηση της δημόσιας περιουσίας. Όπως συζητείται, «αυτό μπορεί να οφείλεται στο ότι δεν έχουν ακόμη πειστεί οι επενδυτές ότι η Ελλάδα βρίσκεται εκτός οικονομικού κινδύνου. Ίσως περιμένουν να υπάρξει ένα διάστημα περαιτέρω σταθεροποίησης για να δείξουν ένα πιο μαζικό ενδιαφέρον».
Τι έχει πουληθεί τον τελευταίο καιρό, από δημόσιο και ιδιώτες
Την περασμένη Δευτέρα ολοκληρώθηκε η αγορά της S&Β (πρώην Βαρυτίνη) από την Delphi Luxembourg που ανήκει στην αμερικανική επενδυτική Rhone Capital.
Πριν λίγες μέρες ανακοινώθηκε ότι το καναδικό συνταξιοδοτικό fund PSP Investments εξαγόρασε τη θυγατρική της εταιρείας Hochtief, Hochtief Airport GmbH, που διαχειρίζεται, μεταξύ άλλων, τα αεροδρόμια Αθήνας, Αμβούργου, Βουδαπέστης, Ντίσελντορφ, Σύδνεϋ, Τιράνων.
Στις αρχές Μαίου, το ΤΑΙΠΕΔ έκανε δεκτή την προσφορά του Emma Delta για την εξαγορά του 33% του ΟΠΑΠ στο ποσό των 652 εκατομμυρίων ευρώ. Στο σχήμα Emma Delta μετέχουν ο Τσέχος επιχειρηματίας Γίρι Σμετς και ο όμιλος Μελισσανίδη.
Πριν δυο μήνες, ολοκληρώθηκε η πώληση του ιδιωτικού νησιού Οξειά από το γιο του Εμίρη του Κατάρ. Η πώληση φαίνεται συμφέρουσα, εφόσον ο νέος ιδιοκτήτης πλήρωσε μόλις 4,9 εκατομμύρια ευρώ.
Τον Απρίλιο μάθαμε τα πάντα για το Ρώσο μεγιστάνα των λιπασμάτων, Ντμίτρι Ριμπολόβλεφ και την κόρη του, καθώς απέκτησαν τον Σκορπιό, έναντι 100 εκατομμυρίων ευρώ που πλήρωσαν στην Αθηνά Ωνάση.
Όπου ακούς πολλούς επενδυτές
Για τον ΟΠΑΠ, αναμενόταν να διαφανεί μεγαλύτερο ενδιαφέρον, αλλά εμφανίστηκαν τελικά μόλις δυο επενδυτικά σχήματα, το ένα εκ των οποίων είχε θέσει κάποιους ειδικούς όρους που απερρίφθησαν. Θεωρητικά, υπήρξε ενδιαφέρον και από Κινέζους, αλλά δεν έφτασαν στην τελική φάση.
Στην πρώτη αποκρατικοποίηση από το σημερινό δ.σ. του ΤΑΙΠΕΔ, που αφορούσε το Διεθνές Κέντρο Τύπου, όπου στεγάζεται το Golden Hall, εμφανίστηκε τελικά μία μόνο εταιρεία στο διεθνή διαγωνισμό, ενώ θεωρητικά υπήρξε ενδιαφέρον από αρκετές.
Στην περίπτωση της παραχώρησης της έκτασης στην Κασσιόπη της Κέρκυρας, ενώ αρχικά υπήρξαν 4-5 ενδιαφερόμενοι, τελικά ένα μόνο αμερικανικό εξειδικευμένο fund (NHC Capital) πήρε μέρος στο διαγωνισμό.
Αρκετό ενδιαφέρον για παραχώρηση παρουσιάζεται για μια σειρά ακινήτων στο εξωτερικό που ανήκουν στο Υπουργείο Εξωτερικών. Πρόκειται για ακίνητα που κάποτε αγοράστηκαν κι ουδέποτε αξιοποιήθηκαν. Οι ενδιαφερόμενοι προέρχονται από τις χώρες όπου βρίσκονται τα ακίνητα. Στη Σερβία, π.χ. παραχωρήθηκαν σε Σέρβους που τα «χτύπησαν», στην Κύπρο σε Κύπριους, στη Ρωσία σε Ρώσους, κλπ.
Για τα ακίνητα της Χαλκιδικής εκδηλώνεται ενδιαφέρον από Ρώσους κι αναμένεται σύντομα να οριστικοποιηθούν συμφωνίες για το Ξενία Παλιουρίου στην Κασσάνδρα και τον Άγιο Ιωάννη στη Σιθωνία. Αυτή τη στιγμή, υπάρχουν περίπου 10 εταιρείες που έχουν εκδηλώσει ενδιαφέρον.
Επίσης, υπάρχει ενδιαφέρον για 28 ακίνητα του δημοσίου που θα παραχωρηθούν με τη μέθοδο του leasing in, δηλαδή το δημόσιο θα διατηρήσει τις υπηρεσίες του στο ακίνητο πληρώνοντας ενοίκιο στους επενδυτές.
Για την ΤΡΕΝΟΣΕ, Κινέζοι και Γερμανοί δεν είναι αδιάφοροι, αλλά είναι νωρίς ακόμη. Ενδιαφέρον υπάρχει και για την ΕΥΑΘ από τη γαλλικών συμφερόντων Σουέζ και μια ισραηλινή εταιρεία. Στο Ισραήλ υπάρχει σχετική τεχνογνωσία, καθώς το νερό είναι σπάνιο στην περιοχή και η εταιρεία θεωρείται κορυφαία στον τομέα της διαχείρισης και της διασφάλισης της ποιότητας.
Πετρέλαια και αέριο
Η αξία μιας επένδυσης αλλά και το πού στρέφεται το επενδυτικό ενδιαφέρον καθορίζεται από τις παραμέτρους της αγοράς. Έτσι, εταιρείες με πρώτες ύλες όπως η S&B (πρώην Βαρυτίνης) κινούνται με χρηματιστηριακούς όρους. Στα ΕΛΠΕ ή στη ΛΑΡΚΟ παίζονται, φυσικά, πολύ μεγαλύτερα παιχνίδια, αλλά δεν είναι εύκολη η οποιαδήποτε αγοραπωλησία. Ας δούμε το παράδειγμα των ΕΛΠΕ: το δημόσιο κατέχει το 34% και το μάνατζμεντ. Ο Γιάννης Λάτσης το 41%. Αγοράζοντας 9% από το δημόσιο, θα μπορούσε να πάρει το μάνατζμεντ, ωστόσο φαίνεται ότι η κίνηση αυτή δεν τον ενδιαφέρει, όπως και η εν γένει παραμονή του στην Ελλάδα. Τα πετρέλαια δεν θεωρούνται καλή επένδυση στην Ελλάδα αυτή την εποχή: ενώ σε όλο τον κόσμο υπάρχει πίστωση 45 ημερών, λόγω έλλειψης εγγυήσεων στην Ελλάδα αγοράζεται με cash advance, άρα χάνονται τεράστια ποσά και μόνο από αυτό. 
Ποιος θα μπορούσε να ενδιαφέρεται για τα πετρέλαια στην Ελλάδα; Οι παραγωγοί πετρελαίου (Ρώσοι, Νορβηγοί, Άραβες) αλλά και Κορεάτες και Γιαπωνέζοι που δεν έχουν δικά τους πετρέλαια αλλά παίζουν swaps με τα ευρωπαϊκά πετρέλαια.
Για τη ΔΕΠΑ, αντίστοιχα, πρωτίστως ενδιαφέρονται όσοι αναζητούν outlet για το δικό τους αέριο, Ρώσοι και Αζέροι. Από το ΤΑΙΠΕΔ, πάντως, αναμένεται ότι στο άμεσο προσεχές διάστημα θα κλείσει το ζήτημα των ΔΕΠΑ/ΔΕΣΦΑ. Η επίσκεψη Σαμαρά στο Αζερμπαϊτζάν, έστω και για μια μέρα, θεωρείται πολύ σημαντική προς την κατεύθυνση αυτή. Όσο για την επίσκεψή του στο Πεκίνο, αναμένεται να φέρει επενδύσεις κυρίως σε υποδομές: λιμάνια, σιδηρόδρομους και αεροδρόμια.
Στο 40% της αξίας
Άνθρωποι των επιχειρήσεων εξηγούν ότι «οι περισσότεροι επενδυτές στην Ελλάδα ενδιαφέρονται για distressed assets, ας πούμε "πιεσμένα" περιουσιακά στοιχεία. Ωστόσο το ελληνικό δίκαιο προβλέπει χρονοβόρες διαδικασίες και δεν είναι εύκολο να ολοκληρωθούν οι αγοραπωλησίες. Έχουν εμφανιστεί δυο funds από τη Σαουδική Αραβία που αναζητούν ευκαιρίες στο χώρο των ξενοδοχείων. Δυο «καθαρές» περιπτώσεις (δηλαδή όπου η ιδιοκτησία έχει περάσει σε τράπεζα) που αναμένεται να έχουν αίσιο τέλος είναι το «Γερακίνα Μπιτς» στη Γερακινή της Χαλκιδικής και το Καψής στη Ρόδο. Για να καταλάβουμε, όμως, τι εννοούν ευκαιρία οι αγοραστές, να αναφέρουμε ότι με αξία γης πάνω από 100 εκατομμύρια ευρώ, το "Γερακίνα beach" βγήκε από την Εθνική Τράπεζα σε πλειστηριασμό στα 17 εκατομμύρια ευρώ. Οι επενδυτές θέλουν να αγοράσουν κάτι που είτε να έχει cash flow είτε να μπορεί να αποδώσει γρήγορα ώστε να το μεταπωλήσουν σε δυο τρία χρόνια. Λίγοι έχουν ορίζοντα 10ετίας».
Ενδιαφέρον, επίσης, παρουσιάζεται για μεταπώληση luxury items, όπως μεγάλα γιοτ.
Η εκτίμηση της αγοράς είναι ότι αντικείμενα αγοραπωλησίας ιδιωτών που «βγαίνουν» στην αγορά στο 40% της αξίας τους, έχουν πιθανότητες πώλησης,..
Και οι «τροικανοί»;
Αν εξαιρέσουμε τους Γάλλους που δείχνουν ενδιαφέρον για υποδομές όπως το νερό, τα αεροδρόμια, οι σιδηρόδρομοι και οι αυτοκινητόδρομοι, λοιποί Ευρωπαίοι δεν ακούγεται να πολιορκούν κράτος και ιδιώτες για να αγοράσουν κοψοχρονιά.
«Οι βορειοευρωπαίοι αναζητούν ευκαιρίες κυρίως στην food industry» λέει «η αγορά». «Εμφιαλωμένο νερό και small breweries, στη λογική ότι εφόσον υπάρχει καλό νερό υπάρχει και καλή μπίρα. Επίσης, αναζητούν τυροκομεία. Η Δωδώνη, η "Ακρόπολη της Ηπείρου" που πουλήθηκε σε πολυεθνική, μέσα σε τρεις μήνες αύξησε τις εξαγωγές της κατά 28%!».
Αύριο η συνέχεια: Ο ήλιος μας κι οι Γερμανοί. 