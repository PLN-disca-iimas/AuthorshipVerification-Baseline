Όταν ο Γιώργος Κοσκωτάς είχε απωλέσει το θρόνο του μεγαλοεκδότη και ήταν σιδεροδέσμιος στο Σάλεμ της Μασαχουσέτης με προοπτική πολύχρονης φυλάκισης, θυμήθηκε ότι του είχε διαφύγει να καταγγείλει ένα μεγάλο πολιτικό σκάνδαλο: τον χρηματισμό με κρυμμένα μετρητά μέσα σε κούτες από pampers του πρωθυπουργού Ανδρέα Παπανδρέου. «Θα τους τηγανίσω», ήταν η έκφραση που χρησιμοποίησε πριν αρχίσει τη συνέντευξη στις περιώνυμες κασέτες της εποχής.

Όμως το θεάρεστο έργο της καταγγελίας της διαφθοράς της πολιτικής εξουσίας είναι δουλειά του Τύπου και των εκδοτών. Ο Γιώργος Κοσκωτάς θυμήθηκε να ασκήσει το λειτούργημα του με την επόμενη ιδιότητα του. Αυτή του φυλακισμένου. Αλλά αυτό ήταν τότε, όπως αποδείχθηκε, πρόβλημα του κ. Κοσκωτά.

Ο κ. Πέτρος Δούκας μέχρι τις 4 Οκτωβρίου του 2009 ήταν μέλος του ελληνικού κοινοβουλίου και πρώην υφυπουργός οικονομικών. Στον τελευταίο χρόνο της διακυβέρνησης της χώρας από τη Νέα Δημοκρατία η κυβέρνηση Κωνσταντίνου Καραμανλή, πιεσμένη από τον Τύπο και από το ΠΑΣΟΚ, σύρθηκε να αποδεχθεί τη σύσταση εξεταστικής επιτροπής για το Βατοπέδι. Στα πλαίσια των εργασιών αυτής της εξεταστικής επιτροπής κλήθηκαν δεκάδες μάρτυρες, μεταξύ των οποίων και ο κ. Δούκας, να καταθέσουν όλα όσα γνώριζαν για την υπόθεση σύμφωνα με τον όρκο που έδωσαν. Στις εκλογές του φθινοπώρου 2010 ο κ. Δούκας δεν περιλήφθηκε ως υποψήφιος στις λίστες της Νέας Δημοκρατίας και δεν εξελέγη. Το ΠΑΣΟΚ, μόλις κέρδισε τις εκλογές, εξήγγειλε νέα εξεταστική για το Βατοπέδι.

Προχθές ο κ. Δούκας αποφάσισε να «τηγανίσει» το πρώην Μέγαρο Μαξίμου με το οποίο δεν διατηρούσε, κατά δήλωση του, «εκλεκτικές σχέσεις». Στη δεύτερη εξεταστική επιτροπή του 2010 κατέθεσε ότι στην υπόθεση του Βατοπεδίου δέχθηκε παρέμβαση από τον κ. Γιάννη Αγγέλου, διευθυντή του γραφείου του τέως πρωθυπουργού. Θυμήθηκε δηλαδή να ασκήσει το λειτούργημα του βουλευτή που ελέγχει την εξουσία με την επόμενη ιδιότητα του. Αυτή του πολιτευτή. Αλλά αυτό είναι πρόβλημα του κ. Δούκα.
 
Η καταγγελία του κ. Δούκα ότι δέχθηκε τηλεφώνημα από τον κ. Αγγέλου ήδη από τον Ιούνιο του 2004 για να εξετάσει κατά προτεραιότητα την υπόθεση γύρω από το Βατοπέδι ακουμπά τον ίδιο τον κ. Κώστα Καραμανλή. Επίσης ο κ. Αγγέλου δεν καλύπτεται από την βουλευτική ασυλία. Αλλά αυτό είναι πλέον πρόβλημα του κ. Αγγέλου.
 
Προκύπτουν όμως και γενικότερα ενδιαφέροντα ερωτήματα για τα δύο μεγάλα κόμματα. Το όνομα του κ. Αγγέλου, όπως και αυτό του κ. Γιώργου Παπακωνσταντίνου, τότε εκπροσώπου Τύπου του ΠΑΣΟΚ (για την υπόθεση του επίμαχου dvd εκβιασμού του επιχειρηματία κ. Αθανασίου Πάπιστα) είχε αναφερθεί από τους μάρτυρες στην υπόθεση Βατοπεδίου κατά την διάρκεια της πρώτης εξεταστικής επιτροπής αλλά κανείς από τους δύο δεν κλήθηκε τότε να καταθέσει. Επρόκειτο μήπως περί πολιτικής «τράμπας»; Και μάλιστα προεκλογικά, ούτως ώστε να μην πληγούν πρόσωπα τόσο κοντά στους αρχηγούς των δύο μεγάλων κομμάτων; (Στην δεύτερη εξεταστική, θα καταθέσουν και οι δύο.)
 
Η καταγγελία του κ. Δούκα, συνέπεσε χρονικά και με την απόφαση της κυβέρνησης Παπανδρέου να συγκροτήσει εξεταστική επιτροπή για την οικονομία και την αποστολή στον εισαγγελέα όλων των υποθέσεων κατασπατάλησης του δημοσίου χρήματος από την προηγούμενη κυβέρνηση. Η εμπειρία της πρώτης εξεταστικής για το Βατοπέδι αλλά και όλων των εξεταστικών επιτροπών που υπόσχονται να «φθάσουν το μαχαίρι στο κόκαλο» είναι απογοητευτική. Είναι γνωστό ότι καμία εξεταστική επιτροπή της βουλής δεν κατέληξε ποτέ σε κοινό πόρισμα. Ποτέ δεν τιμώρηθηκε κανένα πολιτικό πρόσωπο μέσα από αυτή τη διαδικασία.
 
Το γενικευμένο αίτημα (στα όρια της οργής) για τιμωρία των ενόχων δεν πρέπει να συγχέεται με «ποινικοποίηση» της πολιτικής μας ζωής αλλά ούτε και με συλλογική δίψα για εκδίκηση που θα μπορούσε να εκτονωθεί με ασκήσεις κομματικής ετοιμότητας και μικροπολιτικές σκοπιμότητες. Ας δοθεί καλύτερα πολιτική προτεραιότητα στην καταπολέμηση της φοροδιαφυγής ή στην είσπραξη του ΦΠΑ.
 