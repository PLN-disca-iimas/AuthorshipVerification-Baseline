Σε αρκετά μπορντέλα, ειδικά της περιφέρειας, στον ιδιαίτερο χώρο των κοριτσιών, κάπου κρυμμένη υπάρχει μια εικόνα της Αγίας Μαγδαληνής. Προστάτιδα της κάθε πόρνης. Οξύμωρο στη γελοιότητά του. Τα τελευταία χρόνια είναι πολύ επίκαιρη η παρομοίωση της χώρας με ένα μπουρδέλο από πολλά στόματα. Οφείλω να ξεκαθαρίσω, ούσα τόσα χρόνια στα κόκκινα φώτα, πως ουδεμία σχέση έχει η καθαρότητα αυτού του χώρου με την πολιτική ζωή του τόπου αυτού.
Να τα πάρουμε ένα-ένα;
Πώς λειτουργεί ένα μπουρδέλο; Υπάρχει κάποιο αφεντικό που προσφέρει χώρο, εργασία, αποδοχές, ένα αξιοπρεπές πλέον περιβάλλον, με τη μόνη υποχρέωση η εκάστοτε κοπέλα να παρέχει υπηρεσίες, ως οφείλει απ' τη στιγμή που πληρώνεται. Ξεκάθαρα πράγματα. Συμφωνίες ενηλίκων.
Οι πατρόνες που ανά καιρούς διαχειρίστηκαν το μπουρδέλο, όπως πολλοί αποκαλούν την Ελλάδα, δεν έχουν καμμία σχέση με αυτές που γνώρισα και υπάρχουν στον χώρο. Οι δικές σας πατρόνες τάζουν και δεν πράττουν. Παίρνουν και δεν δίνουν. Ξεπουλούν ένα μαγαζί που ήδη είναι χαλασμένο.
Οι «πόρνες» σε αυτόν τον ιδιότυπο οίκο ανοχής είναι οι πολίτες αυτής της χώρας. Απασχολούνται σε διάφορες υπηρεσίες, ως εργάτες, προσφέρουν τις υπηρεσίες τους, αλλά η συμφωνία χαλάει όταν το αφεντικό δεν τηρεί τις υποσχέσεις του. Μάλιστα πολλές φορές, τον τελευταίο καιρό ασύστολα, αλλάζουν και τις ορολογίες των συμβολαίων εν μια νυκτί. Άσχημη συνδιαλλαγή. Στο μπορντέλο το υπαρκτό, υπάρχει συναίνεση. Εδώ όμως υπάρχει απλά διαταγή και υποταγή.
Υπάρχει ακόμη ένα πρόσωπο, αναγκαίο και απαραίτητο. Η τσατσά, κοινώς. Αυτές οι γυναίκες -πολλές φορές και gay άντρες- έχουν έναν άχαρο και άσχημο ρόλο, αλλά όχι χωρίς ωφέλη φυσικά. Ξεβρωμίζουν τα κρεβάτια ας πούμε, μετά απο κάθε πελάτη. Μαζεύουν στο τέλος κάθε βάρδιας τα καλαθάκια με τα «σκοτωμένα μωράκια», όπως έλεγα δήθεν χαριτωμένα στο κάθε γεμάτο προφυλακτικό που πετιόταν με τόση ευκολία. Πλασάρουν την κοπέλα με κάθε λογής τερτίπια και ποιηματάκια, αρκεί να πέσει το θήραμα. Παίρνουν τα χρήματα από τον πελάτη και άνετα, μα πολύ άνετα, μπορούν να κλέψουν κατά συρροήν τις κοπέλες χωρίς να το καταλάβουν. Και κάποιες το κάνουν. Βλέπετε καμία διαφορά στις τσατσάδες της εκάστοτε κυβερνήσεως και του κάθε «αφεντικού»; Ειναι η «βρώμικη» δουλειά. Και τι σύμπτωση.Τα κέρδη βγαίνουν με ποσοστά.
Κάποια στιγμή έσκασε το ανατολικό μπλόκ και τα σάπισε όλα. Η πορνεία άλλαξε μορφή και υπόσταση.Το trafficking υποχρέωνε τις πόρνες -και συνεχίζει να το κάνει- σ' έναν αθέμιτο ανταγωνισμό, με μόνο κερδισμένο τον νταβατζή. Συνήθως ξένης προέλευσης. Υποχρέωναν με λάγνο και εκβιαστικό τρόπο τα κορίτσια να υποκύπτουν σε κάθε παράλογη και άνευ λογικής σεξουαλική όρεξη των πελατών. Μπορεί οι πελάτες να αιασθάνονταν ότι πήραν την εκδίκησή τους από τις «ξινές» Ελληνίδες, αλλά πήραν και πόσες αρρώστιες στο σπίτι τους. Άρα μόνο ο νταβατζής γέλασε τελευταίος με γεμάτες τις τσέπες.
Οι νταβατζήδες αυτού του οίκου αν(τ)οχής είναι πάλι αλλότριοι, έχουν καπελώσει κανονικά και με κάθε άγραφο νόμο τα αφεντικά του «σπιτιού» και μάλιστα με υπερφίαλο εγωισμό. Είναι trafficking αξιοπρέπειας και σεβασμού αυτό που διακινεί η κυβέρνηση ή όχι; Εχει σαπίσει λοιπόν το σύστημα διακίνησης των υπηρεσιών και  των θεσμών. Είναι το μόνο κοινό σημείο πλέον που υπάρχει με τα γνήσια μπουρδέλα. Κι αυτό δεν είναι υπέρ κανενός.
Στο επίμαχο βίντεο με τον Μπαλτάκο και τον Κασιδιάρη, είδα πολλές εικόνες στον τοίχο, αλλά όχι τη συγκεκριμένη. O Μπαλτάκος όφειλε να έχει τη Μαγδαληνή κορώνα στο κεφάλι του. Άλλωστε Χρυσή Αυγή και θρησκεία πάνε χεράκι χεράκι. Άντε και κάποιο μαγνητόφωνο στη μέση.
Α ναι. Τα καινούρια μπουρδέλα έχουν, επίσης, κάμερες στην υποδοχή...