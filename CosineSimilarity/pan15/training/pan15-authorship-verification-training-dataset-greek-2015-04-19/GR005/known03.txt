(Λαμβάνοντας σοβαρά υπ` όψιν το σχόλιο αναγνώστη «Προσέξτε, αν δοκιμάσετε να κάνετε το PROTAGON βήμα προβολής του Στ. Θοδωράκη έχετε χάσει ένα μεγάλο τμήμα του ακροατηρίου σας», υπόσχομαι να μην κάνω κατάχρηση του προνομίου να γράφω εδώ συχνά σχετικά με το Ποτάμι)
Καταλήξαμε το βράδυ της Τετάρτης, αργά, 5 άτομα σ` ένα σπίτι. Για πρώτη φορά τα τελευταία χρόνια έτυχα σε παρέα όπου είχαμε όλοι αποφασίσει τι θα ψηφίσουμε: Οι 2 ΣΥΡΙΖΑ και οι 3 Ποτάμι. Αυτοδύναμη κυβέρνηση έβγαλε εκείνο το βράδυ το Ποτάμι! Να σημειωθεί δε, ότι από τους 3 potamistas είμαι η μόνη που γνωρίζει προσωπικά τον Σταύρο Θεοδωράκη. Την προηγούμενη φορά που, πάλι, έτυχα σε μεγάλη παρέα να συζητάμε περί ψήφου, το αποτέλεσμα ήταν: 1 ψήφος ΣΥΡΙΖΑ και 7 Κανέναν.
Το Ποτάμι τάραξε τα νερά για τα καλά. Εντυπωσιακή η αρνητική αντίδραση δημοσιογράφων, η οποία ξεπέρασε κατά πολύ τα όρια της κακεντρέχειας κι αυτό, φυσικά, κάτι σημαίνει. Διάβασα πολύ προσεκτικά εκατοντάδες σχόλια, προσπαθώντας να βρω ποιες είναι οι κύριες ενστάσεις για τη δημιουργία ενός κόμματος από τον Σταύρο Θεοδωράκη. Δε βρήκα τίποτε που να δικαιολογεί βάσιμα τη λύσσα αυτή. Φίλος, Θεσσαλονικιός δημοσιογράφος, έγραψε κάτι πολύ επιτυχημένο στο facebook:
«Συνοψίζοντας, ο Σταύρος Θεοδωράκης έπρεπε να κάτσει στ` αυγά του για τους εξής λόγους:
1. Δεν κατάφερε μέσω της δημοσιογραφικής δουλειάς του να ανατρέψει το σύστημα και τον καπιταλισμό, όπως με επιτυχία πράττουν οι άλλοι Έλληνες δημοσιογράφοι
2. Όχι μόνο δεν το κατάφερε με τις γλυκανάλατες εκπομπές του, αλλά δεν υπόσχεται καν ότι θα το κάνει με τη δράση του Ποταμιού
3. Αλλά τι να περιμένεις από έναν άνθρωπο που εργαζόταν σε μεγάλο ιδιωτικό κανάλι (αντί να φτιάξει το δικό του ανεξάρτητο);
4. Διατηρεί φιλικές σχέσεις με τον Σημίτη, τους 58, και άλλους κακούς ανθρώπους, ενώ στην Ελλάδα ως γνωστόν κανένας δημοσιογράφος δεν παίρνει γραμμή από το μέσο του, δεν έχει πολιτικές προτιμήσεις ή εξαρτήσεις και δεν έχει συνδεθεί με κόμματα, πολιτευτές και πολιτικούς.
5. Δεν συνόδευσε τη δημοσίευση της πρόθεσής του να κατέλθει στην πολιτική με ένα λεπτομερές, επεξεργασμένο πρόγραμμα για το χρέος, τα ασφαλιστικά ταμεία, την εξωτερική πολιτική και την αναμόρφωση της Σούπερ Λιγκ
6. Μπορεί να κλέψει ψηφοφόρους που έχει ήδη πατεντάρει ο Σύριζα
7. Κουβαλάει επιτηδευμένα το σακίδιό του στον ώμο.
Ελπίζω να μην μου διέφυγε κανένας.»
Δεν πιστεύω να περιμένετε από μένα να σας πω πόσο καλός είναι ο Σταύρος και πόσο κακοί είναι «οι άλλοι». Έτσι κι αλλιώς, όπως πολλοί από εσάς, περιμένω την ερχόμενη Τρίτη για τις ανακοινώσεις. Επειδή, όμως, είμαι ένα από τα άτομα που, πέρσι την άνοιξη, του είχε πει με αγωνία «ΤΙ ΘΑ ΚΑΝΟΥΜΕ;;;», του χρωστώ κάτι. Τότε, για πρώτη φορά, μου είπε, απ` έξω απ` έξω, κάποια πράγματα και με προετοίμασε για το εγχείρημα. Του χρωστώ, λοιπόν, την ηρεμία και τη σιγουριά που μου χάρισε από τότε. Γι αυτό, σε φίλους και γνωστούς που με ρωτούσαν με την ίδια αγωνία «ΤΙ ΘΑ ΚΑΝΟΥΜΕ;;;» απαντούσα «Περίμενε και θα δούμε».
Για όσους δεν το πρόσεξαν, η ερώτηση είναι «ΤΙ ΘΑ ΚΑΝΟΥΜΕ;;;». Πρώτος πληθυντικός. Όχι «τι θα γίνει» απ` τους άλλους. «ΤΙ ΘΑ ΚΑΝΟΥΜΕ» εμείς. Είναι συγκινητικό πόσοι άνθρωποι επικοινωνούν μαζί μου από την ώρα που ανακοινώθηκε το Ποτάμι για να δηλώσουν το «παρών» και να ρωτήσουν με χαρά, πια «Τι ΝΑ κάνουμε;;;».
Προς το παρόν, να περιμένουμε την Τρίτη. Και να χαιρόμαστε επειδή το πιο σοβαρό από τα επιχειρήματα εναντίον της κίνησης αυτής είναι ότι ο Σταύρος «κουβαλάει επιτηδευμένα το σακίδιο στους ώμους του».