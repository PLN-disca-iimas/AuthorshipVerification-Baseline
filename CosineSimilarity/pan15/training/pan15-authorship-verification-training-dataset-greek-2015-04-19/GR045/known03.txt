Η αριστουργηματική μουσική του Σεργκέι Προκόφιεφ και η απαράμιλλη τέχνη του κλασικού χορού θα μας παρασύρουν σε έναν ονειρικό κόσμο μέσα από τη «Σταχτοπούτα», το αγαπημένο παραμύθι των παιδικών μας χρόνων. Τα πλούσια σκηνικά, οι υποβλητικοί φωτισμοί, τα λαμπερά κοστούμια, οι εξαίρετοι σολίστ και το corps de ballet του Μπαλέτου της Εθνικής Όπερας του Κιέβου συνθέτουν μια εντυπωσιακή παραγωγή, ένα αληθινό χριστουγεννιάτικο θέαμα που θα γοητεύσει μικρούς και μεγάλους.
Μια φορά και έναν καιρό ήταν ένα παραμύθι που το έλεγαν «Σταχτοπούτα». Το έγραψε ένας διάσημος παραμυθάς, ο Σαρλ Περρώ (1628-1703), που έζησε στη Γαλλία και του άρεσε να περιδιαβαίνει τα χωριά και να ακούει λαϊκές ιστορίες. Στα 1697, δημοσίευσε τη συλλογή Τα παραμύθια της Μητέρας Χήνας, όπου περιλαμβάνονταν, μεταξύ άλλων, η «Σταχτοπούτα», η «Κοκκινοσκουφίτσα», ο «Παπουτσωμένος γάτος» και άλλες διηγήσεις για μικρά και μεγάλα παιδιά, οι οποίες αγαπήθηκαν από πολλές γενιές αναγνωστών. Οι ιστορίες του Περρώ μάγεψαν κατά καιρούς μεγάλους συνθέτες -και όχι μόνο- από διάφορες χώρες. Ένας από αυτούς ήταν ο Σεργκέι Προκόφιεφ (1891-1953), ο σπουδαίος Ρώσος μουσουργός που συνέθεσε υπέροχες μελωδίες -σοβαρές και κωμικές- για τη χορευτική εκδοχή της «Σταχτοπούτας». Του πήρε τέσσερα χρόνια να γράψει τη μουσική (1940-1944). Το έργο του πρωτοπαρουσιάστηκε από το Μπαλέτο Μπολσόι με μεγάλη επιτυχία στα 1945, σε χορογραφία του Ροστισλάβ Ζαχάροφ, με τη θρυλική μπαλαρίνα Γκαλίνα Ουλάνοβα στον πρωταγωνιστικό ρόλο.    
Η φαντασμαγορική ατμόσφαιρα της «Σταχτοπούτας», του κοσμαγάπητου παραμυθιού του Σαρλ Περρώ που συγκινεί εδώ και δύο σχεδόν αιώνες το κοινό σε όλο τον κόσμο, ζωντανεύει στη σκηνή της Αίθουσας Χρήστος Λαμπράκης τα φετινά Χριστούγεννα. Τους πρωταγωνιστικούς ρόλους της Σταχτοπούτας και του Πρίγκιπα θα ερμηνεύσουν εναλλάξ οι σολίστ του Μπαλέτου της Εθνικής Όπερας του Κιέβου, Τζούλια Μοσκαλένκο και Γκεννάντι Πετρόφσκι, καθώς και Ολέσια Σαϊτάνοβα και Νικίτα Σουχορούκοφ. Η δραματουργική επεξεργασία είναι του Νικολάι Βολκόφ, τη χορογραφία υπογράφει ο Βίκτορ Λιτβίνοφ, τα σκηνικά και τα κοστούμια φιλοτέχνησε η Μαρία Λεβίτσκα και οι φωτισμοί  έγιναν από τον Ίγκορ Σάμαρετς.