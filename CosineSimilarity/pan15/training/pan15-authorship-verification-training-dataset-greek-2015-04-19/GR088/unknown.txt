Χθες τιμήσαμε την επέτειο των 104 ετών από τη γέννηση του μεγάλου μουσικού Django Reinhardt. Μη σας ξεγελάει που εμείς τον λέμε Τζάνγκο Ράινχαρντ: οι Γάλλοι τον λένε (Τ)Ζανγκό Ραϊνάρ(τ), αλλά δεν είναι αυτό το θέμα μας. Εκπρόσωπος της jazz manouche, έχει συνθέσει -μεταξύ άλλων υπέροχων κομματιών- μια από τις ωραιότερες, κατ` εμέ, μελωδίες που έχουν υπάρξει: το Minor Swing
Όταν λέω «τιμήσαμε», εννοώ ότι τον θυμηθήκαμε, ανεβάσαμε κομμάτια του στο Facebook, βρήκαμε αφιερώματα, σπάνια κομμάτια του κ.λπ. Και ποιο είστε «εσείς»; θα ρωτήσετε. «Εμείς» είμαστε κάτι κολλημένοι με τη μουσική τύποι, που θέλουμε να βρίσκουμε τις πιο σπάνιες εκτελέσεις, να ξέρουμε ποιος έπαιξε με ποιον πότε και πώς και γιατί, πότε πρωτοκυκλοφόρησε ένα κομμάτι, ποιος ήταν καλύτερος μουσικός, ποιος μετακόμισε πότε και πού και γιατί, ποιος μάλωσε με ποιον, ποιος ήταν πιο καβαλημένο καλάμι και τα έκανε θάλασσα. Θέλουμε να ανακαλύπτουμε διαμάντια που δε γνωρίζουμε, να τα μοιραζόμαστε, να τα διαδίδουμε. Μπορεί να το κάνουμε σε διάφορα είδη ή να περιοριζόμαστε σε ένα μόνο μουσικό είδος -αλλά κάθε μουσικό είδος έχει δεκάδες παρακλάδια και, πλέον, το ένα μπλέκεται με το άλλο, με αποτέλεσμα να μπορείς να βάλεις κάτω από την ομπρέλα «τζαζ» χιλιάδες καλλιτέχνες και δημιουργούς ανά τον κόσμο.
Η τζαζ είναι το πιο παρεξηγημένο είδος μουσικής. Ενδεικτικό της παρεξήγησης είναι η έκφραση «αυτός είναι τζαζ!» για κάποιον που δεν μπορούμε να καταλάβουμε. Ας είναι. «Εμείς» γινόμαστε ευτυχισμένοι ακούγοντας τη χιλιοστή τζαζ διασκευή του «Summertime» ή τη διακοσιοστή του «Bang Bang» σε τζαζ.
Είχα την απέραντη τύχη να γνωρίσω τις μουσικές τζαζ εγκυκλοπαίδειες της χώρας. Για να μην αδικήσω πολλούς ξεχνώντας να τους αναφέρω, θα σταθώ μόνο στον αείμνηστο Κώστα Γιαννουλόπουλο και τον Ιλάν Σολομών του Jazz Fm. Όσοι τους ξέρουν, καταλαβαίνουν καλά για τι πράγμα μιλάω. Ανθρώπους ταγμένους στην τζαζ. Εκτός από αστείρευτες γνώσεις, διέθεταν (ο Κώστας) και διαθέτει (ο Ιλάν) τεράστια μεταδοτικότητα. Και πάρα πολλούς Έλληνες τζαζ μουσικούς, οι οποίοι σήμερα είναι όλοι πάνω από 40 ετών και ξέρουν τα πάντα γύρω από την τζαζ.
Ξέρω ότι μερικοί σκέφτονται «Μα καλά, διάλεξες πιασάρικο τίτλο προκειμένου να μας μιλήσεις για τις γνωριμίες σου;» Όχι. Θέλω να αναφερθώ σε ένα περιστατικό που μου έκανε τεράστια εντύπωση και με έφερε αντιμέτωπη με ένα νέο κόσμο που δεν είχα συνειδητοποιήσει ότι υπάρχει: τον κόσμο που παίζει Django Reinhardt αλλά ανήκει στη γενιά του Jumbo, που διασκεύασε το κομμάτι «Django» για τις ανάγκες της διαφήμισής της.
Λοιπόν, για να μην τα πολυλογώ, πριν λίγο καιρό βρέθηκα σε μια παράσταση νέων -πολύ νέων- μουσικών, που έπαιζαν swing, πολύ καλά, κιόλας. Πάρα πολύ ωραία η βραδιά, μπράβο στα παιδιά, σκεφτόμουν, που παίζουν τόσο καλά swing! Στο τέλος, θέλησα να μάθω τον τίτλο ενός κομματιού που ήξερα αλλά δεν μπορούσα να τον θυμηθώ και -τι πιο φυσικό;- απευθύνθηκα σε έναν από τους μουσικούς. Δε θυμόταν. Επειδή το να μην ξέρω τι ακούω είναι για μένα βασανιστήριο, επέμεινα. Του είπα ότι μου θύμισε το ύφος του Jean Luc Ponty και με μεγάλη μου έκπληξη ανακάλυψα ότι ο πιτσιρικάς δεν ήξερε το όνομα. Του είπα ότι ήταν το κομμάτι που ακούστηκε πριν από ένα του Django Reinhardt και μετά το «Bei mir bist du schoen». Μου είπε ότι δεν ξέρει γαλλικά και ντροπιάστηκα, θεωρώντας ότι η προφορά μου στα γερμανικά είναι άθλια, οπότε το είπα στα ελληνικά «Μπάι μιρ μπιστ ντουσεν». Ο πιτσιρικάς μου το έσκασε το παραμύθι: «Δεν ξέρω καθόλου τίτλους». «ΟΚ, thanks», είπα κι εγώ, προκειμένου να συνεννοηθούμε.
Έμεινα με την απορία για τον τίτλο που έψαχνα και άφωνη απ` το γεγονός ότι το «Bei mir bist du schoen» είναι πασίγνωστο κι εμβληματικό κομμάτι, με πάμπολλες εκτελέσεις. Μου φαίνεται αδύνατο να μην το ξέρει ένας μουσικός, απλά αδύνατο!
Κι όμως. Μου ξαναέτυχε, να αναφέρω συγκροτήματα της δεκαετίας του `80 σε πιτσιρικάδες μουσικούς και να μην τα γνωρίζουν. «Ψύλλους στα άχυρα ψάχνεις», θα μου πεις. Τι λέτε, ρε παιδιά; Είναι δυνατόν να είσαι μουσικός και να μην ξέρεις τι παίζεις, να μην ξέρεις τους συνθέτες, τους εκτελεστές, τις συνεργασίες, τους δεξιοτέχνες; Να μην ξέρεις την ιστορία των τραγουδιών; Δεν ξέρω αν ακούγεται παλιακό και παρωχημένο, αλλά δεν μπορώ να φανταστώ ούτε έναν από τους μεγαλύτερους σε ηλικία Έλληνες τζαζίστες οι οποίοι να μην ξέρουν τι παίζουν. Να μην έχουν λιώσει τα μάτια τους να διαβάζουν και να μην έχουν ξοδέψει το χρόνο τους ψάχνοντας.
Μετά γέλασα. Φαντάστηκα το ύφος του αείμνηστου Κώστα Γιαννουλόπουλου, να του λέει ένας πιτσιρικάς μουσικός ότι δεν ξέρει τον Jean Luc Ponty. Όσοι ξέρουν, καταλαβαίνουν τι ακριβώς λέω