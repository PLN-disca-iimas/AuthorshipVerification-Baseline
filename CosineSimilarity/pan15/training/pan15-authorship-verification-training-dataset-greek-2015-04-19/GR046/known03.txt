Να πως άρχισε. Έδωσαν σε εμένα τη δύναμη να αποφασίσω. Αν η Ελλάδα ανήκει στη Δύση. Ναι αυτή είναι η απόφαση που κλίνω να πάρω, μόνο που είναι στα ψιλά γράμματα του δημοψηφίσματος, όπως εκείνα τα ψιλά γράμματα στα δάνεια των τραπεζών. Στα ψιλά γράμματα είναι και τα τηλεφωνήματα που δέχτηκε πιθανότατα ο πρωθυπουργός από την ολιγαρχία που αρνείται να πάρει στους ώμους της λίγο από το βάρος που έχει επωμιστεί ο κοσμάκης, κάποιες χασούρες από το κούρεμα του 50% . Δεν είμαι οικονομολόγος, αλλά δεν θέλει και πολύ για να καταλάβει κανείς ότι κάποιοι μεγάλοι τραπεζίτες και επιχειρηματίες, οι ίδιοι που τόσα χρόνια, «συνεργάστηκαν» με την κυβέρνηση, είδαν στη μαγική σφαίρα τις απώλειες στους ισολογισμούς τους και είπαν ώπα. Μπροστά σε αυτές τις πιέσεις και σε ένα πολιτικό αδιέξοδο, θέλω να πιστεύω, ο πρωθυπουργός πραγματοποιεί μια βουτιά στο κενό, στα χνάρια του πατέρα του. Τέτοιες ριψοκίνδυνες κινήσεις δεν είναι ξένες στην οικογένεια Παπανδρέου.
Αλλά ακόμη και αν είναι έτσι, αν ο κύριος Παπανδρέου δεν είναι αρκετά ηγέτης για να στηρίξει τις αποφάσεις της 26ης Οκτωβρίου, ποιος του δίνει το δικαίωμα να θέσει εμένα, τον πολίτη, υπεύθυνο της Ευρωπαϊκής, της Δυτικής μοίρας της Ελλάδας, μιας μοίρας που ήδη οι πρόγονοί μου, πολλοί σοφότεροι από εμένα, έχουν αποφασίσει για εμένα. Όχι με την ένταξη μας στην Ευρωπαϊκή Ένωση, αλλά αιώνες πριν. Στην Ελλάδα δημιουργήθηκαν και θεμελιώθηκαν οι βασικές ηθικές αξίες της ανθρωπότητας. Η δημοκρατία, η ελευθερία, η δικαιοσύνη, η ελευθερία του λόγου και της βούλησης, οι βασικές αρχές του δυτικού πολιτισμού και της σύγχρονης κοινωνίας. Αυτή είναι η ιστορική και πολιτισμική κληρονομιά μας, η οποία σήμερα απειλείται εν μέσω ενός χρέους. Επειδή ζούμε έναν οικονομικό φασισμό, ο οποίος όμως αντιμετωπίζεται με δημοκρατικά μέσα, εμείς εκλέγουμε, εκλέξαμε άλλωστε αυτούς που μας κυβερνούν, δεν μπορούμε να αμφισβητήσουμε τις ίδιες τις αξίες τις οποίες εμείς οι ίδιοι θεμελιώσαμε.
Ποια είναι λοιπόν τα δεδομένα που έχω μπροστά μου ώστε να αποφασίσω μια αλλαγή πορείας για την Ελλάδα, ακολουθώντας πραγματικά ένα ταξίδι στην άκρη της νύχτας. Θα βασίσω την απόφαση μου σε μια οικονομική κρίση η οποία προκλήθηκε κυρίως από την κακή διαχείριση των πόρων που έφτασαν στην Ελλάδα χάρη στη Ευρωπαϊκή Ένωση και μόνο και την ασυδοσία όσων έπραξαν και πράττουν ενάντια στη χώρα μου. Ναι ο λαός έχει εξουσία. Αλλά εξουσία να πάρει ποια απόφαση; Μια οικονομικής φύσης απόφαση; Μεταφρασμένη σε επιτόκια, σε ληξιπρόθεσμα δάνεια, σε περικοπές; Ποιο είναι το εναλλακτικό σενάριο που μας προτείνεται; Ο κομουνισμός; Θα γίνουμε μια νέα Κούβα, θα είμαστε μια νησίδα, λαϊκής κυριαρχίας στο Αιγαίο; Θα γυρίσουμε στη δραχμή και θα ζήσουμε όμορφα και ευτυχισμένα στην αιώνια μοναξιά μας;  Ή μήπως στο χάος; Μια κατάσταση που πραγματικά έχω αρχίσει να πιστεύω ότι σε κάποιους συμφέρει, σε εκείνους που θα προσπαθήσουν να πείσουν τον λαό ότι η σωστή απόφαση είναι το «όχι». Για να έρθουν εκείνοι στην εξουσία. Γιατί και εκείνοι τίποτε άλλο δεν ονειρεύονται παρά μόνο την εξουσία, μια εξουσία που ποτέ δεν είχαν, πιο επικίνδυνη στα χέρια τους από ποτέ.
Να πω όχι λοιπόν. Όχι σε τι; Σε ένα δάνειο; Σε μια πολιτική; Σε μια σειρά προσώπων; Στο μέλλον μας στην Ευρώπη; Στο μέλλον της Ευρωπαϊκής Ένωσης; Στο μέλλον του χρήματος; Και ποιοι είμαστε εμείς, ο επιούσιος λαός, που θα πάρουμε στον λαιμό μας τους υπόλοιπους Ευρωπαϊκούς λαούς; Τους ρωτήσαμε τι θέλουν εκείνοι; Μήπως θα έπρεπε να πάνε και εκείνοι σε δημοψήφισμα;  Λαοί με τους οποίους πριν από κάποια χρόνια κάναμε ένα συμβόλαιο. Και ακόμη και αν αυτό το συμβόλαιο δεν ήταν το πιο δίκαιο για εμάς, αν κάποιοι εκμεταλλεύτηκαν αυτό το συμβόλαιο, ήταν ένα συμβόλαιο. Θα το αθετήσουμε; Θα πορευθούμε μόνοι μας; Πραγματικά έχουμε αυταπάτες.
Η Ελλάδα ανήκει στη Δύση. Και ήταν τυχερή που ακολούθησε αυτόν τον δρόμο. Εκτός της Ευρωπαϊκής Ένωσης και της Ευρωζώνης, η σημερινή Ελλάδα, θα ήταν έρμαιο μιας διαδικασίας ανατροπής μεσογειακών καθεστώτων.
Αθήνα στις 23/4 Ιουλίου 1974, ο Κωνσταντίνος Καραμανλής βρήκε τη χώρα στο χείλος του γκρεμού. Οι επιλογές ήταν δύο: άμεσος πόλεμος με την Τουρκία ή αναδιάταξη του πολιτικού συστήματος. Εφάρμοσε μια διαδικασία μετάβασης στη δημοκρατία. Μια επιλογή λογική. Το εμπόριο, οι επενδύσεις, ο τουρισμός και άλλες συναλλαγές αυξήθηκαν ραγδαία. Δημιουργήθηκαν μέτρα εμπιστοσύνης για την πρόληψη μελλοντικών κρίσεων.  Στα μελλοντικά σχέδια της Ελλάδας, η ένταξη της Τουρκίας στην Ευρωπαϊκή Ένωση με σκοπό μια ολική διευθέτηση του Κυπριακού. Η ένταξη της Κύπρου στην Ευρωπαϊκή Ένωση  είναι ένα ακόμη βήμα προς αυτή την κατεύθυνση.
Σήμερα αναρωτιόμαστε: είναι το όνειρο της Ευρώπης αυτό που πραγματικά ήθελε ο ελληνικός λαός; Θυμάμαι εκείνη την περίφημη συζήτηση στη Βουλή, ανάμεσα στον Κωνσταντίνο Καραμανλή και τον Ανδρέα Παπανδρέου, για το αν η Ελλάδα ανήκει στη Δύση.
Η Ελλάδα ανήκει στους Έλληνες δεν υπάρχει αμφιβολία. Για αυτό και η απόφαση να μείνουμε στην ευρωζώνη, και στην Ευρωπαϊκή Ένωση, γιατί τα δυο είναι άμεσα συνδεδεμένα μεταξύ τους ας μην γελιόμαστε, είναι απόφαση του ελληνικού λαού και κανενός άλλου. Δεν είναι η απόφαση ενός αποτυχημένου πολιτικού σχήματος, σχημάτων για να είμαι πιο σαφής, που πετούν το μπαλάκι στον ελληνικό λαό, ο οποίος κλείνεται να αποφασίσει για το αν η Ελλάδα θα παραμείνει στη Ευρωπαϊκή ένωση, ενώ στην πραγματικότητα τον ερωτούν «Θέλεις να σου κόψουν τον μισθό, τη σύνταξη;», «Θέλεις να πληρώνεις έκτακτη εισφορά;». Φυσικά και όχι. «Θέλεις μια Ελλάδα εκτός Ευρωπαϊκής Ένωσης;» Αυτό είναι ένα άλλο ερώτημα, και δεν είναι δίκαιο να απαντηθεί αυτή την ώρα. Εν θερμώ. Σε μια στιγμή που πραγματικά δυσκολευόμαστε να κατανοήσουμε τι είναι όλα αυτά που συμβαίνουν γύρω μας. Δεν είναι δίκαιο επίσης να αποφασίσουμε αν θέλουμε το ΠΑΣΟΚ ή όχι, μέσα από ένα δημοψήφισμα που θέτει ένα άλλο ερώτημα. Υπάρχει η νόμιμη διαδικασία εκλογών για αυτό.

Βέβαια τα σκληρά μέτρα έχουν γεννήσει μια νέα πνοή ελληνικού ευρωσκεπτικισμού. Αυτή η αμφιβολία προέρχεται κυρίως από αριστερές δυνάμεις οι οποίες παρουσιάζουν την Ελλάδα υπό κατοχή, που προτρέπουν την έξοδο από τη Ζώνη του Ευρώ, και που προτείνουν τη στάση πληρωμών με εφιαλτικές συνέπειες για τον Ελληνισμό. Μια Ελλάδα μόνη, πολιτικά διχασμένη και οικονομικά διαλυμένη θα δελεάσει πολλούς από τους μνηστήρες μας, και ίσως δούμε και μια Τουρκία να επιστρέφει σε στιγμές του 1970.  Ίσως δούμε πραγματικά ανθρώπους στο δρόμο να πεινούν. Ίσως δούμε μια Ελλάδα που δεν φανταστήκαμε και ούτε θέλουμε να φανταστούμε. Μια Ελλάδα να ταξιδεύει στην άκρη της νύχτας.
