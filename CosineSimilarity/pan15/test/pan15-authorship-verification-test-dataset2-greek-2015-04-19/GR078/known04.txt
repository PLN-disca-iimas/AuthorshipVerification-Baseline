Με ένα εξαιρετικά οργίλο κείμενο στο protagon, με τον ηρωοπρεπή τίτλο «Ελεύθεροι Επαγγελματίες Πολιορκημένοι», ο Θάνος Τζήμερος (ΘΤ) το γυρίζει, όπως ομολογεί, στον ακτιβισμό. Στόχος του η δημιουργία, στο όνομα της οικονομικής κρίσης, ενός κινήματος ελευθέρων επαγγελματιών (ΕΕ) που επιγραμματικά θα μπορούσε να ονομάζεται: «Δεν πληρώνω ασφαλιστικές εισφορές-δεν έχω συνέπειες». Επειδή δε κάθε ακτιβισμός θέλει και τη θεωρία του, διατυπώνει και τις απόψεις του για το πώς θα πρέπει να είναι η «σωστή» κοινωνική ασφάλιση των ΕΕ.
Σημασία δεν έχει μόνον το τι λες, αλλά και το πώς το λες. Για τον λόγο αυτόν προτίμησα να παραθέσω μερικά χαρακτηριστικά αποσπάσματα από το άρθρο του κι ας μακραίνει το σημείωμά μου.
Για τον ΘΤ η κοινωνική ασφάλιση, των ΕΕ εν προκειμένω, είναι ένα «κρατικό νταβατζιλίκι». Είναι προτιμότερο να είσαι ανασφάλιστος και να δουλεύεις μέχρι να πεθάνεις και αν έχεις καταφέρει να κάνεις ένα σπίτι να κάθεσαι εκεί «ελεύθερος», παρά να είσαι ασφαλισμένος και να απειλούν την ιδιοκτησία σου. «Διότι το καθεστώς του ανασφάλιστου αλλά ελεύθερου είναι απείρως καλύτερο από του φυλακισμένου!»
Πάρε και ένα (!) κι από εμένα! Μωρέ, είδε κανείς κανέναν μετά τα 60 να μην παλεύει να τακτοποιήσει τις εκκρεμότητές του για να πάρει τη σύνταξή του, όσο μικρή κι αν είναι, και να λέει: «Δεν με ενδιαφέρει η σύνταξη, θα δουλεύω επ` αόριστον αρκεί να αγκαλιάζω τα ντουβάρια του σπιτιού μου για να αισθάνομαι ελεύθερος»; Τι σόι παραλήρημα «περί ελευθερίας» είναι αυτό;
Και παρακάτω:
«Εδώ, η ασφάλιση είναι με το ζόρι! Κι αν δεν έχεις να πληρώσεις, πας φυλακή. Ίσως είναι κι αυτός ένας τρόπος να σου παράσχει το κράτος τροφή, στέγη και ιατροφαρμακευτική περίθαλψη, αφού πρώτα σου τα πήρε!»
«Ο επαγγελματίας χωρίς δουλειά είναι σε πιο τραγική θέση από τον άνεργο. Ο άνεργος δεν έχει έσοδα. Ο επαγγελματίας συνεχίζει να έχει έξοδα: μισθούς, εργοδοτικές εισφορές, ενοίκια, ΔΕΗ, ΟΤΕ, νερό, επιμελητήρια, τέλη. Και δεν μπορεί να ελπίζει ούτε στο Ταμείο Ανεργίας».
Ξέρεις κανείς μας πόσα χρήματα έχει ο προσωπικός του ασφαλιστικός λογαριασμός; Πόσα έχει καταβάλει από την πρώτη στιγμή που άρχισε να πληρώνει εισφορές; Όχι! Γιατί δεν υπάρχει ασφαλιστικός λογαριασμός για κανέναν! Γιατί το κράτος παίρνει μέσω των Ταμείων τα χρήματά μας και τα κάνει ό,τι θέλει χωρίς να δίνει ποτέ λογαριασμό!
«αν είχες κάνει ιδιωτική ασφάλιση, θα είχες σουίτα στο καλύτερο νοσοκομείο! Σου βάζω κι ένα αισχρό τοκογλυφικό πρόστιμο και σου ζητώ, αν βρεις ποτέ τα χρήματα, να με πληρώσεις αναδρομικά και για τις... παροχές υγείας που δεν σου παρείχα».
«Το ασφα-ληστρικό σύστημα που ισχύει στο ελληνικό κράτος, το πονηρά ονομαζόμενο αναδιανεμητικό, χρησιμοποιεί τις εισφορές σου όχι για να δημιουργήσει το προσωπικό σου κεφάλαιο, αλλά για να πληρώσει τις συντάξεις των προηγούμενων συνταξιούχων».
Αυτά και άλλα πολλά που μπορείτε να τα διαβάσετε.
Αν ήθελε να μας πει ο κύριος Τζήμερος ότι δεν είναι σωστό να απειλείται με κατάσχεση το σπίτι ενός ΕΕ, που αποδεδειγμένα αδυνατεί να πληρώσει τις ασφαλιστικές εισφορές του, ας μας το έλεγε χωρίς περιττές θεωρητικολογίες και εμείς θα ήμασταν μαζί του, χωρίς δεύτερη κουβέντα.
Δεν πρόκειται όμως γι` αυτό. Ζητάει την κατάργηση της υποχρεωτικότητας καταβολής ασφαλιστικών εισφορών για το σύνολο των ΕΕ και όχι διευκολύνσεις ή προστασία για αυτούς που αποδεδειγμένα δεν μπορούν να πληρώσουν. Τι συνέπειες όμως θα είχε μια τέτοια πρόταση; Ας δούμε τι μας λένε τα στοιχεία.
Ο ΟΑΕΕ για να πληρώσει τις συντάξεις των 345.000 συνταξιούχων του χρειάζεται 3,1 δισ. ευρώ τον χρόνο. Αν όλοι, οι 757.000 ενεργοί ασφαλισμένοι του, κατέβαλλαν κανονικά τις εισφορές τους, τα χρήματα θα επαρκούσαν για την πληρωμή των συντάξεων και το ταμείο δεν θα είχε οικονομικό πρόβλημα. Όμως οι ασφαλισμένοι, και λόγω της κρίσης, καταβάλλουν μόλις 1,5 δισ. ευρώ ετησίως και έχουν σωρευμένες οφειλές 8,7 δισ. ευρώ. Αυτά λοιπόν τα απλήρωτα που λείπουν για να πληρώνονται οι συντάξεις, τα καταβάλλει το «ληστρικό Δημόσιο», ο «νταβατζής», για να κατανοούμε πόσο κενός μπορεί να είναι ο λόγος κάποιες φορές.
Ο «νταβατζής» λοιπόν μαζεύει το χρήμα, με το οποίο επιχορηγεί και τα ασφαλιστικά ταμεία, από τη φορολογία. Στα φορολογικά έσοδα συνεισφέρουν κυρίως μισθωτοί και συνταξιούχοι και μάλιστα σε συντριπτικό ποσοστό, αν συνυπολογίσει κανείς και την έμμεση φορολογία. Αν λοιπόν το κίνημα ΕΕ «Δεν πληρώνω εισφορές-δεν έχω συνέπειες» πετύχει, τον επόμενο χρόνο μάλλον θα χρειαστεί κάποιο δισ. επιπλέον για τις συντάξεις τους; Πού θα βρεθεί;
Λύση πρώτη: Μείωση των συντάξεων. Λύση δεύτερη: Ο «νταβατζής» τα ξαναπαίρνει από τα κορόιδα αφού προηγουμένως αυξήσει τους φορολογικούς συντελεστές. Καλό, ε; Σημειωτέον ότι στα κορόιδα θα έχουν προστεθεί και οι ΕΕ που, παρά τις παραινέσεις του κινήματος, θα εξακολουθούν να καταβάλλουν ασφαλιστικές εισφορές στον ΟΑΕΕ. Αυτά για τα «νταβατζιλίκια», κύριε Τζήμερε.
Πάμε στα πιο χοντρά τώρα.
Θέλει, λέει ο ΘΤ, ανταποδοτικό ασφαλιστικό σύστημα. Δηλαδή κάθε ασφαλισμένος να παίρνει ό,τι ακριβώς έχει καταβάλει στον ασφαλιστικό του βίο και όχι το σημερινό αναδιανεμητικό «ασφα-ληστρικό» σύστημα. Σύμφωνα με την πιο πρόσφατη αναλογιστική μελέτη του ΟΑΕΕ, οι καταβαλλόμενες ασφαλιστικές εισφορές ανταποκρίνονται σε συνταξιοδοτική καταβολή 6,5 ετών. Επομένως, αν επικρατήσουν οι απόψεις Τζήμερου, ή οι συντάξεις θα πρέπει να πέσουν κάτω από το 50% ή να διπλασιαστούν οι ασφαλιστικές εισφορές.
Το ανταποδοτικό ασφαλιστικό σύστημα είναι ό,τι πιο δυσμενές για τους ασφαλισμένους στην κοινωνική ασφάλιση. Αν πράγματι το πιστεύει και θέλει να ελαφρύνει τους σημερινούς ασφαλισμένους, γιατί άραγε δεν προτείνει ο κύριος Τζήμερος κάτι τέτοιο για τους ήδη συνταξιούχους; Εύκολα μπορεί να γίνει ένας απολογισμός με βάση τις αποπληθωρισμένες καταβληθείσες ασφαλιστικές εισφορές ανά κατηγορίες. Ούτε πλασματικά χρόνια ούτε αναγνωρίσεις. Καθαρές δουλειές. Οι αναπροσαρμοσμένες ανταποδοτικές συντάξεις γήρατος, σε μια τέτοια περίπτωση, μάλλον δεν θα προσέγγιζαν ούτε τα 300 ευρώ. Αλλά πώς να το κάνουμε; Καλύτερα να χαϊδεύεις τ` αυτιά σε 757.000 παρά να έρχεσαι αντιμέτωπος με 345.000. Πάμε και για εκλογές άλλωστε.
Το παραμύθι με τις ιδιωτικές ασφαλιστικές εταιρείες και τις σουίτες σε ιδιωτικά νοσοκομεία το έχουμε ακούσει πολλές φορές. Το πιο φτηνό συμβόλαιο νοσοκομειακής περίθαλψης κοστίζει 1.000 ευρώ τον χρόνο. Ούτε γιατροί, ούτε φάρμακα, ούτε διαγνωστικές εξετάσεις εκτός νοσοκομείου. Στον ΟΑΕΕ οι εισφορές, για τον κλάδο υγείας, κυμαίνονται από 700 έως 1.100 ευρώ τον χρόνο ανά ασφαλιζόμενο μαζί με τα προστατευόμενα μέλη της οικογένειάς του. Υπάρχει σύγκριση;
Θα κλείσω με κάτι που δεν περίμενα να διαβάσω σε προτάσεις ενός ικανού, υποθέτω, επιχειρηματία και φιλόδοξου πολιτικού. Ούτε λίγο ούτε πολύ, ο ΘΤ ζητάει να μην πληρώνουν οι ασφαλισμένοι τις εισφορές του κλάδου υγείας εφόσον δεν κάνουν χρήση των υπηρεσιών του. Άγνοια δηλαδή και των στοιχειωδών κανόνων ασφαλιστικής κάλυψης και ασφαλιστικού κινδύνου; Πού ακούστηκε, κύριε Τζήμερε, ότι επιστρέφονται τα ασφάλιστρα όταν δεν επέρχεται ο ασφαλιζόμενος κίνδυνος; Ισχύει στον ιδιωτικό τομέα; Στις ασφάλειες ζωής ,υγείας, πυρός αυτοκινήτων; Η κοινωνική ασφάλιση της υγείας είναι σύμφωνο αλληλεγγύης. Οι τυχεροί που δεν αρρωσταίνουν «χάνουν« τις εισφορές τους και οι άτυχοι που αρρωσταίνουν «επωφελούνται» από το κοινό ταμείο. Απλά και ανθρώπινα πράγματα.
«Είναι ανήθικο! Είναι παράνομο! Είναι αντισυνταγματικό! Είναι αντίθετο με τη συνθήκη των δικαιωμάτων του ανθρώπου! Είναι χυδαίο!»
Μπα!  Έλλειψη γνώσης και λογικής είναι. Όχι, κύριε Τζήμερε, η κοινωνική ασφάλιση δεν είναι αντισυνταγματική: «Το κράτος μεριμνά για την κοινωνική ασφάλιση των εργαζομένων, όπως νόμος ορίζει» άρθρο 22 παρ. 5 του συντάγματος.
Όλα τα άλλα είναι κούφιοι λεκτικοί τσαμπουκάδες. Με αυτούς μπορεί να μαζεύουμε κάποιες ψήφους αγανακτισμένων, αλλά τι σχέση έχει αυτό με τις μεταρρυθμίσεις που έχει ανάγκη το σύστημα της κοινωνικής ασφάλισης;