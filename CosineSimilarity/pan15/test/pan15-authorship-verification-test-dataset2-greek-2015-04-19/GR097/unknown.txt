Η περιήγηση στο Facebook και το Twitter φαίνεται πιο δελεαστική από μια σεξουαλική επαφή ή από το κάπνισμα, όπως αναφέρει πανεπιστημιακή έρευνα που δόθηκε στη δημοσιότητα.
Η έρευνα διεξήχθη, μέσα σε μια εβδομάδα, στη Γερμανία της κας Μέρκελ, από μέλη του πανεπιστημίου του Σικάγο.

Τα πρόσωπα που συμμετείχαν στην έρευνα ήταν από 18 ως 85 ετών και χρησιμοποιούν συχνά τα κινητά τους τηλέφωνα (βασικά, smartphones) για να αναζητήσουν κάτι στο διαδίκτυο ή να παρακολουθήσουν κάποιον από τους ιστότοπους κοινωνικής δικτύωσης. Όλοι οι συμμετέχοντες απάντησαν σε ερωτήσεις για το σεξ, το ποτό, το τσιγάρο, αλλά και άλλους «πειρασμούς».
Από τις απαντήσεις τους προέκυψε πως η περιήγηση και η συμμετοχή τους στα δίκτυα αυτά, «είναι ένας πειρασμός, στον οποίο δεν μπορούν να αντισταθούν», όπως σημειώνει η έρευνα.

Με άλλα λόγια, τα αποτελέσματά της καταδεικνύουν ξεκάθαρα ότι το να (παρ)ακολουθείς κάποιον στο Twitter ή να βλέπεις τις αναρτήσεις φωτογραφιών και σχολίων στο Facebook, στοιχειοθετεί πιο ισχυρό πειρασμό από το σεξ και το τσιγάρο.
Όλο αυτό, δεν χρήζει ιδιαίτερης ανάλυσης: Κάποιοι προτιμούν τα κοινωνικά δίκτυα, από το «ένα τσιγάρο πριν και ένα μετά», αφού είναι πιο εύκολο να μπεις στις σελίδες αυτές, από το να ετοιμαστείς, να ντυθείς, να πάρεις το αυτοκίνητο και να βγεις έξω, ξοδεύοντας χρήματα. Που δεν έχεις, κιόλας.
Φυσικά, η έρευνα αυτή «φωτογράφισε» κάτι που ήδη ξέραμε, εδώ και καιρό, το βλέπαμε και το βλέπουμε δίπλα μας, στους γνωστούς μας, ίσως και στους εαυτούς μας. Όλο και περισσότεροι προτιμούν να σερφάρουν στα κύματα του διαδικτύου, παρά να βγουν έξω και να γνωρίσουν κόσμο, να φλερτάρουν, να διεκδικήσουν. Κρύβονται πίσω από ρετουσαρισμένες photos του προφίλ τους και ανταλλάσσουν τσιτάτα και κλισέ σε comments. Έτσι, (σου) έρχεται όχι μόνο πιο φθηνά, αλλά τσάμπα.
Δεν φταίνε, όμως, τα κοινωνικά δίκτυα γι` αυτό. Οι άνθρωποι έχουν οδηγηθεί σε αυτά επειδή αποτελούν ένα μεγάλο και καλό παράθυρο προς τον έξω κόσμο. Το πραγματικό πρόβλημα είναι ότι ζούμε - για διάφορους λόγους - μια εποχή ασέξουαλ, ντεκαβλέ. Μια εποχή που είναι άδικη με τον έρωτα και το σεξ. Είναι αρκούντως βιαστική, μέσα στο άγχος, βαρύτατα στρεσαρισμένη, χωρίς λεφτά, οπότε πού να βρεις κουράγιο για αληθινή γνωριμία;
Ζούμε μια εποχή ασέξουαλ, μια εποχή που οι χαμένοι, σέξι ήρωες των παιδικών και εφηβικών μας χρόνων έχουν πάρει σύνταξη, ακόμα περιμένουν το εφάπαξ. Εδώ και πολλά χρόνια ο Kόρτο Mαλτέζε βάλτωσε στα αβαθή νερά της σύγχρονης πραγματικότητας, ο Σεβάχ ο Θαλασσινός κάνει παρέα στον παλιόγερο τον Δον Ζουάν, πού να βρεθεί όρεξη για ερωτικά μαρκαρίσματα;
«Κόψτε τα κοινωνικά δίκτυα, ακυρώστε τους λογαριασμούς σας», θα πουν κάποιοι, όψιμοι υπερασπιστές των παλιών χρόνων, «τότε που δεν είχαμε Ίντερνετ και το κάναμε συνέχεια σαν κουνέλια, σαν σκυλιά μέσα στους δρόμους».
Εννοείται ότι ουδείς λογικός άνθρωπος μπορεί να ισχυριστεί κάτι τέτοιο, αφού όλα γύρω μας μπορούν να έχουν μια λελογισμένη χρήση. Άλλωστε, ποιος μπορεί να πει τι είναι σωστό και τι λάθος;
Παρ` όλα αυτά, υπάρχουν ακόμα κάποιες σταθερές, που κανένα μέσο κοινωνικής δικτύωσης δεν μπορεί να καταργήσει. Για παράδειγμα, ο έρωτας και το φλερτ, όχι απαραίτητα με αυτή τη σειρά, δεν περνάει μέσα από ένα κλικ, «αν σου άρεσε κάνε Like τώρα και καπάκι Retweet», σωστά; Όσο και να μιλήσεις με κάποιον/α μέσω internet, το πολύ-πολύ να ανταλλάξεις κάποια bytes, αλλά ποτέ δεν θα καταφέρεις πραγματικά bites πάνω στη σάρκα του/της.
Σε μια άλλη περίπτωση, έτσι κι αλλιώς, όπως συμβαίνει και στον ίδιο τον έρωτα, οι απόλυτα σωστοί, που μισούν τα sites κοινωνικής δικτύωσης, που ξέρουν τα πάντα γύρω απ` αυτά - κι ας μη συμμετέχουν - και κουνάνε δασκαλίστικα το δάχτυλο, είναι μάλλον και αφόρητα πληκτικοί στις σχέσεις, κάθε τύπου.

Όπως, από την άλλη, πληκτικοί είναι και οι πραγματικά διεστραμμένοι, σωστά;
 