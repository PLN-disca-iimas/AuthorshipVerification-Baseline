Πολλά έχουν ειπωθεί και γραφτεί τις τελευταίες μέρες (κλικ εδώ, εδώ, εδώ, και εδώ) για να αναφέρω, μόνο λίγα, από τα σχετικά άρθρα που έχουν δημοσιευθεί στο πρόταγκον, για την εντυπωσιακή άνοδο της ΧΑ που δείχνουν οι δημοσκοπήσεις. Άλλα τόσα, προφανώς, θα ειπωθούν και θα γραφτούν και μετά τις εκλογές της Κυριακής.
Τι είναι αυτό που οδήγησε τη ΧΑ από το 2% στο 16%. Αν υποθέσουμε ότι το 2% είναι ένας σκληρός πυρήνας αμετανόητων φασιστών, και ναζιστών, οι υπόλοιποι από πού προήλθαν; Ποιος τους δημιούργησε; Για να παραφράσω, από την ανάποδη, το φασιστικό σύνθημα που είχε ακουστεί, από τους βατραχανθρώπους, στην επίσημη παρέλαση της 25ης Μαρτίου 2010, και που έλεγε «Έλληνας γεννιέσαι, δεν γίνεσαι», θα έλεγα ότι φασίστας δεν γεννιέσαι, αλλά γίνεσαι.
Τι είναι, λοιπόν, αυτό που έχει σπρώξει σχεδόν μισό εκατομμύριο Έλληνες στην αγκαλιά της ΧΑ; Πολλά έχουν ειπωθεί. Τα μνημόνια, η ανεργία, η φτώχεια και η εξαθλίωση πολλών. Σίγουρα ναι, όλα αυτά έπαιξαν ρόλο. Ας πούμε, χάριν διαλόγου (προσωπικά δεν το πιστεύω), ότι όλα αυτά, μνημόνια, επιδρομή στους μισθούς και συντάξεις, απολύσεις κ.λπ., ήσαν προϋπόθεση για να βγει η χώρα από το τέλμα στο οποίο βρισκόταν και την ολική καταστροφή που την απειλούσε και ότι τώρα έχουν δημιουργηθεί οι προϋποθέσεις ανάκαμψης και επιστροφής στην ομαλότητα (και πάλι, προσωπικά δεν το πιστεύω). Με άλλα λόγια ας πούμε ότι ΝΔ και ΠΑΣΟΚ δεν είχαν άλλο δρόμο να ακολουθήσουν από αυτόν που ακολούθησαν. Υπάρχει όμως ένα στοιχείο το οποίο, με ελεύθερη βούλησή της και με επιλογή της, η κυβέρνηση επέλεξε, συνειδητά, να ακολουθήσει. Και αυτός είναι ο δρόμος της μη-κάθαρσης. Γιατί ΝΔ και ΠΑΣΟΚ, Σαμαράς και Βενιζέλος, επέλεξαν να μην αντιμετωπίσουν στη ρίζα τους τη διαπλοκή; Έξω από λίγες περιπτώσεις, οι οποίες και διαφημίστηκαν δεόντως, γιατί το μαχαίρι δεν μπήκε στο κόκαλο; Γιατί δεν αξιοποιήθηκε η λίστα Λαγκάρντ (στα 4,5 δισ. ευρώ εκτιμάται ότι ανέρχεται το συνολικό ποσό που διακινήθηκε μέσω της λίστας αυτής); Γιατί δεν ελέχθηκαν όσοι φυγάδευσαν τεράστια ποσά στο εξωτερικό χωρίς να έχουν πληρώσει φόρους. Γιατί δεν ασκήθηκαν διώξεις σε όσους έχουν μεταφέρει σε off-shore εταιρείες πολυτελείς βίλες, αυτοκίνητα, γιοτ, κ.λπ.; Γιατί δεν φορολόγησαν τους εφοπλιστές, κατά το ποσό που τους αναλογεί, αλλά αντίθετα τους χάρισαν λεφτά; Γιατί, η ανάπλαση του «φιλέτου» του Ελληνικού δόθηκε στον ένα και μόνο υποψήφιο του διαγωνισμού; Και, αν πάμε πιο πίσω στον χρόνο, γιατί η υπόθεση Τσουκάτου με τα χρήματα στο ΠΑΣΟΚ παραμένει βαλτωμένη;
Για όλα αυτά, και για άλλα τόσα, η απάντηση είναι ΜΙΑ. Και είναι ότι σε όλες αυτές τις υποθέσεις, ΝΔ και ΠΑΣΟΚ, είτε άμεσα, είτε έμμεσα μέσω ανθρώπων τους, είναι βουτηγμένα μέχρι τον λαιμό στα σκάνδαλα και η όποια διαλεύκανσή τους θα προκαλούσε ζημιά στα δύο αυτά κόμματα που μας κυβέρνησαν για σαράντα χρόνια και συνεχίζουν να μας κυβερνούν και σήμερα. 
Το στοιχείο αυτό, δηλαδή της απροθυμίας της ΝΔ και του ΠΑΣΟΚ να καθαρίσουν την κόπρο του Αυγείου που οι ίδιοι δημιούργησαν, την ίδια ώρα που επέβαλαν φτώχεια και απελπισία, είναι υπεύθυνο, σε μεγάλο βαθμό, για τη στροφή πολλών προς στη ΧΑ. Είναι αυτό που επιτρέπει στον Νίκο Μιχαλολιάκο να εμφανίζεται ως τιμητής της κάθαρσης και να απαιτεί να φύγει το «σάπιο και αμαρτωλό καθεστώς», σπρώχνοντας χιλιάδες πολίτες στην αγκάλη της ΧΑ, με ό,τι καταστροφικές συνέπειες έχει αυτό για τους ίδιους αλλά και για το σύνολο της ελληνικής κοινωνίας.