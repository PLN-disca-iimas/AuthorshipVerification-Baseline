Ευρώ ή δραχμή; Η διατύπωση είναι περίπου ισοδύναμη με το δίλημμα του Σαίξπηρ στο έργο του «Η Τραγική Ιστορία του Άμλετ, Πρίγκιπα της Δανιμαρκίας»:  «Να ζει κανείς ή να μη ζει;» Έτσι τίθεται στον πολίτη με όλο και πιο καταιγιστικούς ρυθμούς το τελευταίο διάστημα. Και με μονοσήμαντο τρόπο: όλα εξαρτώνται από τον ίδιο!  

Αλλά τα διλήμματα δεν πέφτουν από τον ουρανό. Κάποιοι τα διαμορφώνουν και για κάποιο λόγο. Συνήθως διατυπώνουν μαζί και τα επιχειρήματα που θα κρίνουν την έκβαση των πραγμάτων στην κατεύθυνση που τους εξυπηρετεί. Οι ερωτήσεις περιέχουν και τις απαντήσεις. Κατά κανόνα πετυχαίνει- ειδικά στην πολιτική. Διότι το δίλημμα  από τη φύση του εν τελεί συνιστά εκβιασμό, από τον όποιο δεν μπορεί να ξεφύγει εύκολα αυτός που το αντιμετωπίζει. Στην καλύτερη περίπτωση θεωρεί ότι έχει να επιλέξει ανάμεσα σε δυο αγαθά και καταλήγει σε αυτό που δείχνει να τον εξυπηρετεί. Όταν αντιλαμβάνεται την παγίδα είναι αργά.

Τι σημαίνει λοιπόν το δίλημμα «ευρώ η δραχμή;» για την Ελλάδα και τους Έλληνες; Και γιατί το αναδεικνύουν όλο και πιο συχνά πολιτικοί, τραπεζίτες, μιντιάδες και οι ομόλογοί τους όχι μόνο στο εσωτερικό, αλλά και στον διεθνή χώρο; Γιατί  το ευρώ τίθεται σε αντιδιαστολή με τη δραχμή κατά τρόπο που το ευρώ είναι ο παράδεισος και η δραχμή ο εφιάλτης; Και τι είναι αυτό που θα κρίνει στην πραγματικότητα αν η Ελλάδα θα διατηρήσει ως εθνικό νόμισμα το ευρώ ή θα το εγκαταλείψει; Από ποιόν εξαρτάται τελικά;

Το δίλημμα και το πρόβλημα που υποδηλώνει είναι υπαρκτό. Με την έννοια ότι αν δεν μπορείς να υπερασπιστείς τη θέση του σε μια νομισματική ένωση σε διώχνουν. Αλλά η προβολή του αυτήν την περίοδο με έναν συγκεκριμένο τρόπο είναι λανθασμένη, προκλητική και εν πολλοίς ύποπτη. Δεν συνιστά προειδοποίηση για μια εξέλιξη που δεν πρέπει να υπάρξει. Είναι μέθοδος που  διευκολύνει - νομίζουν - την αποδοχή νέων μέτρων. Δηλαδή μιας νέας δόσης των παλαιών μέτρων.

Η προβολή του διλήμματος «ευρώ η δραχμή», ειδικά από κυβερνητικούς παράγοντες, δεν έχει στόχο να ενημερώσει την κοινή γνώμη. Επιδιώκει να εκβιάσει την αποδοχή νέων επιβαρύνσεων στο εισόδημα όσων έδειξαν ανοχή, ίσως και κατανόηση τα δύο τελευταία χρόνια. Και φυσικά και να ήθελαν δεν μπορούν να κάνουν το ίδιο και για τρίτο χρόνο.

Δεν είναι δίλημμα συλλογικής αφύπνισης για να διατηρηθεί το κεκτημένο του ευρώ στην Ελλάδα. Δεν είναι αυτή η μέθοδος για να υπερασπιστεί η Ελλάδα τη θέση της στην Ευρωζώνη. Πρόκειται για άσκηση συλλογικής αμνησίας, ώστε να ξεχαστεί η βεβαιότητα με την οποία είχε προεξοφληθεί η δημοσιονομική επιτυχία για το προηγούμενο έτος.

Η αποτυχία της πολιτικής περιορισμού του ελλείμματος του 2011, προσθέτει ένα ακόμη βάρος στα βάρη που είχαν προγραμματιστεί για το τρέχουν έτος. Για να περιοριστεί η αποτυχία και να προλειανθεί το έδαφος για την κάλυψη της με νέα μέτρα, μετατίθεται η συζήτηση σε κάτι δραματικό. Στο δίλημμα που προσπαθεί να υποβάλει την ιδέα ότι ακόμη και τη μάνα μας και τον πατέρα μας αξίζει να θυσιάσουμε, αν είναι να μείνουμε στη ευρωζώνη. Κανείς δεν λέει βέβαια ότι το να μείνεις στην ευρωζώνη όταν δεν έχεις ευρώ στην τσέπη είναι δώρο άδωρο. 

Κανείς δεν λέει ότι για να μείνεις σε μια οικογένεια αναπτυγμένων κρατών, πρέπει να έχεις ανάπτυξη. Άρα δεν πρέπει να τη σκοτώνεις διαρκώς με αφαίρεση εισοδήματος από τους εργαζόμενους-καταναλωτές. Επειδή πχ δεν μπορείς -η δεν θέλεις -να βάλεις χέρι στους φοροφυγάδες και σε όσους πλούτισαν με αθέμιτα μέσα.

Δηλαδή κανείς δεν λέει ότι η πολιτική που δημιούργησε το ενδεχόμενο εξόδου από το ευρώ, είναι αυτή που θα ζητήσει νέες θυσίες για την παραμονή στο ευρώ. Και για αυτό το λόγο το συγκεκριμένο δίλημμα είναι επικίνδυνο. Υποτάσσει τον στρατηγικό κίνδυνο απομάκρυνσης της χώρας από την ευρωζώνη σε μια κοντόφθαλμη τακτική φορολογικής επιδρομής. 

Με αυτόν τον τρόπο στο τέλος αντί να αποτρέψει τον κίνδυνο της δραχμής θα τον κάνει θελκτικό. Ο μέσος πολίτης θα πει στο τέλος ότι αν πρόκειται να τον γδέρνουν κάθε τόσο για να μην γυρίσει στη δραχμή, ας γυρίσει μια και έξω για να ξέρει τουλάχιστον τους κανόνες του παιχνιδιού. Αυτό θα είναι τελικά το αποτέλεσμα αυτού του διλλήματος. Όσοι το θέτουν είναι σαν εκείνον που ανεβαίνει στην ταράτσα και απειλεί να πέσει, για να εξασφαλίσει τη συμπάθεια των άλλων και δεν λαμβάνει υπόψη ότι μπορεί να αρχίσουν από κάτω να του φωνάζουν: «Πέσε- πέσε».
 