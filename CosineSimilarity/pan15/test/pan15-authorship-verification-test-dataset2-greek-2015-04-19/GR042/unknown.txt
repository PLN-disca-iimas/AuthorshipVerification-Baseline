Θα μιλήσει σήμερα, όπως γράφτηκε, ο Πρωθυπουργός με κάποιους συνεργάτες του για το τι θα γίνει με τη βία στους αθλητικούς χώρους. Δεν είμαι σίγουρος αν έχει κατανοήσει ότι θέλησε ξαφνικά να καταπιαστεί  με κάτι που αγνοεί περισσότερο από όλα τα άλλα. Και με αυτούς που θα μιλήσει θα του δώσουν ακόμη λιγότερες ιδέες. Μπορεί όμως πριν ανακοινώσει τις αποφάσεις του να παραδεχτεί ότι χρειάζεται να ρωτήσει λίγο περισσότερο ανθρώπους κάπως λιγότερο άσχετους από τον Υπουργό του, τον Υφυπουργό του και το Γενικό Γραμματέα του.
Διότι αυτή τη στιγμή πάει να πάρει αποφάσεις έτσι ,εν θερμώ, με ιδέες σταλμένες από τον ουρανό, χωρίς να στηρίζεται σε κάποια δεδομένα. Και ένα δεδομένο είναι πως το ποδόσφαιρο στις άλλες ευρωπαϊκές χώρες αποτελεί ένα από τα ελκυστικότερα καταναλωτικά προϊόντα. Αυτό λοιπόν έχει δυο συνέπειες. Η μια είναι πως σε ένα στυγνά νεοφιλελεύθερο καθεστώς όπως είναι αυτό των Παπανδρέου-Παπακωνσταντίνου-ΔΝΤ-ΕΕ και των συγγενών και φίλων τους το προσέχουμε όσο μπορούμε. γιατί δίνει φράγκα και μάλιστα και με τη μορφή συναλλάγματος αλλά και με τη μορφή άμεσης εισροής μετρητών αφού την Κυριακή το απόγευμα γίνεται η είσπραξη και τη Δευτέρα τα λεφτά είναι στο Δημόσιο Ταμείο. Η άλλη συνέπεια όμως είναι πως το καλό αυτό εμπορικό προϊόν οι άλλοι το προσέχουν και το προφυλάσσουν από τους ανίδεους και τους βάρβαρους. Αν δηλαδή δεν ακολουθήσουμε στην Ελλάδα κάποιους κανόνες, αν δηλαδή παραείμαστε ζαβολιάρηδες, μπορούν οι έξω να μας απαγορεύσουν να παίζουμε μαζί τους. Αν λοιπόν σκεφτεί έστω μόνο αυτά τα δυο θα γλυτώσει από δυο γκάφες που τον προτρέπουν να διαπράξει. Η πρώτη και τεράστια: Να απαγορεύσει για μερικά χρόνια τη συμμετοχή των ελληνικών ομάδων στις διεθνείς διοργανώσεις. Κάτι τέτοιο είναι λάθος διότι:

 Μόνο η συναναστροφή σου με καλύτερους μπορεί να σε βγάλει από ένα τέλμα. Μόνος σου τι θα καταφέρεις; Μπορεί οι Άγγλοι να το έκαναν αλλά αυτοί δεν μπορούσαν να σταθούν πια στα ξένα γήπεδα γιατί οι οπαδοί τους ήταν υπεύθυνοι για θανάτους άλλων Ευρωπαίων.
 Το ποδόσφαιρο μιας χώρας ωφελείται από τους διεθνείς αγώνες γιατί εκεί μόνον είναι πιο ευδιάκριτες η όποια πρόοδος αλλά και η όποια παρακμή.
 Δεν γυρίζεις την πλάτη σε 20 εκατομμύρια Ευρώ τον κάθε χρόνο που θα μπαίνουν στη χώρα.
 Πώς θα δουν τους παίκτες σου, για πιθανή μεταγραφή τους σε αυτές,  ομάδες άλλων χωρών πιο προχωρημένων;
 Τι φταίνε οι περισσότεροι παίκτες και κυρίως των ομάδων που δεν έχουν προκαλέσει επεισόδια, ώστε να μην ελπίζουν σε κάποιο καλύτερο μέλλον (Εξαιρούνται βέβαια κάτι σαν το Λυμπερόπουλο και τον Καφέ που απερίσκεπτα εντελώς έτρεχαν μετά από κάθε γκολ στον τελικό του Σαββάτου, να πέσουν στις αγκαλιές οπαδών που μετά αποδείχθηκαν τόσο ασυνείδητοι και τόσο βάρβαροι)
 Σκέφθηκαν οι διάφοροι ανόητοι εισηγητές του αυτό-αποκλεισμού μας ότι και οι ομάδες θα πάνε στον πάτο της ευρωπαϊκής βαθμολογίας και η ότι η Εθνική Ομάδα επίσης θα χάσει τα όσα έχτισε από το 2000  και μετά; Άρα θα γίνει ακόμη πιο δύσκολο να πάει λίγο καλύτερα το ήδη πολύ άρρωστο αυτό προϊόν που λέγεται ποδόσφαιρο;
 Και αυτοί που αγόρασαν παίκτες και ήταν σωστοί, όπως πάντα γίνεται στην Ελλάδα, οι συνεπείς και με έγκαιρο προγραμματισμό, θα δουν το πλοίο να τους το βυθίζουν άλλοι.
 Κάτι βουλευτές και κάποιοι άλλοι εξυπνάκηδες που ακούστηκε πως ετοιμάζονται να στείλουν επιστολές με την προτροπή να παρέμβει η Ευρωπαϊκή Ομοσπονδία και ο Μισελ Πλατινί, δηλαδή και άλλοι ξένοι να έλθουν για να κάνουν ό,τι θέλουν εδώ, να ξέρουν ότι μετά θα κυνηγηθούν από τους περισσότερους φιλάθλους και οπαδούς έχοντας προσφέρει τόσο άθλιες υπηρεσίες στη χώρα.
Άρα αυτό το «φάρμακο» αν το χρησιμοποιήσει ο κ. Πρωθυπουργός θα σκοτώσει τον άρρωστο. Εννοείται βέβαια πως δεν πρέπει και να αφήσει τα πράγματα έτσι. Στο εσωτερικό θα δοθούν οι μάχες και θα είναι σκληρές, ανάμεσα στο Κράτος και τους αλήτες, αφού πρώτα οι πολιτικοί καταλάβουν ότι περισσότερα έχουν να κερδίσουν στέλνοντας στη φυλακή μερικούς αμετανόητους οπαδούς παρά αφήνοντάς τους να κάνουν ό,τι θέλουν και να συμπεριφέρονται όσο αδίστακτά τους κατέβει στο κεφάλι.
 Όποιοι θα συλλαμβάνονται για επεισόδια σε αθλητικές συναντήσεις θα δικάζονται είτε στο Αυτόφωρο είτε αν έχει παρέλθει το τριήμερο και πάλι με προτεραιότητα στη δικάσιμό τους και με βάση ειδικό και πολύ αυστηρό νόμο, σε βαρύτατες ποινές, καμία κάτω από εξάμηνο, με υποχρέωση και κοινωνικής εργασίας στη διάρκεια τν αγώνων μετά την έκτιση της ποινής, και χωρίς η τυχόν έφεση να έχει ανασταλτικό χαρακτήρα.

 Οι συλλήψεις των παραβατών θα αρχίσουν να γίνονται από αθλητικά γεγονότα με μικρότερο βεληνεκές και σε μικρότερες κατηγορίες έτσι ώστε να είναι πιο εύκολο το έργο της Αστυνομίας και να παραδειγματιστούν οι υπόλοιποι.

 Οι ποδοσφαιρικές ανώνυμες εταιρείες δεν θα είναι υπεύθυνες για τις πράξεις των οπαδών τους. Αυτό είναι λάθος διότι έτσι θεριεύουν οι σύλλογοι των οργανωμένων και μπορούν να εκβιάζουν δημιουργώντας επεισόδια. Κανένα όμως εισιτήριο δεν θα δίνεται σε οργανωμένους. Όλα από εκδοτήρια ή την ώρα του αγώνα, ονομαστικά. Στους μεγάλους αγώνες όμως και για όσο διάστημα οι ποδοσφαιρικές-ομάδες-επιχειρήσεις θα έχουν ανάγκη για την τήρηση της τάξης τη συνδρομή της Αστυνομίας θα πληρώνουν γι αυτό με ένα μέρος των εισπράξεων. Και αυτά τα χρήματα θα αποδίδονται άμεσα, δηλαδή μέσα στην εβδομάδα στους αστυνομικούς που δούλεψαν. Λίγες εισπράξεις θα σημαίνει και λίγοι οπαδοί άρα και ανάγκη για μικρότερη αστυνομική δύναμη. Αστυνομικοί με πολιτικά σε όλες τις εξέδρες και μάλιστα οι ίδιοι όσο αυτό είναι δυνατόν στους αγώνες της ίδιας ομάδας ώστε να εξοικειωθούν με τη συγκεκριμένη εξέδρα. Κάποια χρήματα θα παίρνουν οι ομάδες και από το Στοίχημα αφού τις χρησιμοποιεί ο Ο.Π.Α.Π. για να βγάλει πολύ περισσότερα.

 Οι ομάδες όμως θα έχουν υποχρέωση να διαθέτουν στην έδρα τους μια κερκίδα μικτή, δηλαδή εκεί που θα μπορούν να καθίσουν όσοι ανέχονται δίπλα τους να βρίσκεται οπαδός της άλλης ομάδας. Αυτή την κερκίδα θα έχουν υποχρέωση να την περιφρουρούν με νύχια και με δόντια και αν είναι δυνατόν να τη μεγαλώνουν. Αν δεν την περιφρουρούν θα τους κόβεται ανάλογα ποσοστό από την επιχορήγηση. Επίσης θα έχουν υποχρέωση να φροντίζουν για την ασφάλεια του διαιτητή και θα είναι υπεύθυνες για την ασφαλή αναχώρησή του.

 Και ξένοι διαιτητές στο πρωτάθλημα τη Α` Εθνικής (Θα πρέπει να κοπεί αυτό το α(κατα)νόητο «Σούπερ Λιγκ», λες και έτσι με λίγη ψευτοευρωπαϊκη ασημομπογιά θα αναβαθμίσουμε κάτι που είναι τόσο άθλιο). Όσο περισσότεροι Έλληνες διαιτητές θα τιμωρούνται τόσο περισσότεροι ξένοι θα έρχονται. Τα έξοδα θα βγουν άνετα διότι με πιο δίκαιες διαιτησίες θα ξαναρχίσουν οι άνθρωποι να ενδιαφέρονται, να πηγαίνουν στο γήπεδο, και να έχουν και περισσότερη εμπιστοσύνη στο Στοίχημα. Οι διαιτητές θα έχουν το δικαίωμα να κάνουν δηλώσεις και υποχρέωση ν δεχθούν ερωτήσεις στο τέλος του αγώνα.

 Όποιος διαιτητής τολμάει να ξεκινήσει ή να συνεχίσει αγώνα με οπαδούς μέσα στον αγωνιστικό χώρο θα διαγράφεται.

 Οικονομική ενίσχυση στην ομάδα με τις λιγότερες κόκκινες κάρτες.

 Σε όσους συλλόγους οργανωμένων θα γίνεται αιφνιδιαστικός έλεγχος και θα βρίσκονται αντικείμενα επικίνδυνα για τα σωματική ακεραιότητα άλλων θα επιβάλλεται η ποινή του κλεισίματος. Επίσης θα περιφρουρηθεί με κάθε τρόπο και με βαριές ποινές η καθαριότητα ων σημάτων της τροχαίας που ρυπαίνονται από τα αυτοκόλλητα των οργανωμένων. Είναι το πιο εύκολο πράγμα να πιαστούν μερικοί για αρχή.

 Ομάδα υπότροπη στα παραπάνω θα είναι δυνατόν να αποκλειστεί από διεθνείς διοργανώσεις.

 Δεν θα γίνονται αγώνες κεκλεισμένων των θυρών διότι απαξιώνεται το προϊόν «ποδόσφαιρο» και είναι και εμπορικά απαράδεκτο για τους «πελάτες» που πλήρωσαν πιστεύοντας ότι έτσι θα δουν όλους τους αγώνες. Το πολύ να επιτρέπεται η είσοδος μόνο στους κατόχους αριθμημένων. Ίσως και σε οπαδούς της άλλης ομάδας (αυτή θα είναι  μια τιμωρία της τιμωρημένης).

 Υποχρέωση των κατά τόπους εφορειών για ελέγχους μια φορά το χρόνο στις ποδοσφαιρικές ανώνυμες εταιρείες.

Αφού λοιπόν ο κ. Πρωθυπουργός αλλάξει μερικούς από τους άσχετους και άχρηστους περί τα ποδοσφαιρικά συμβούλους του, όταν αυτά γίνονται δύσκολα, ας μαζέψει πληροφορίες και μετά ας αποφασίσει. Τα βιαστικά μέτρα θα γεννήσουν περισσότερη βία και τότε θα έχει εμπλακεί και αυτός σε κάτι που γίνεται όλο και χειρότερο, σε κάτι που δεν υπάρχει χέρι βοήθειας ούτε από την Ευρώπη ούτε από την Αμερική.