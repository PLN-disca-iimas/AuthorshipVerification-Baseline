Η Εθνική Λυρική Σκηνή, ανεβάζει από τις 26/7 μέχρι και τις 29/7 την όπερα Τόσκα του Puccini,  στο Ηρώδειο. Πρόκειται για μια από τις πιο αγαπημένες δραματικές όπερες του Ιταλικού ρεπερτορίου. Σίγουρα συνέβαλαν σε αυτό και οι ιστορικές ερμηνείες της Μαρίας Κάλλας, που σφράγισαν για πάντα την σπουδαία αυτή όπερα.
Η Τόσκα, μια από τις δημοφιλέστερες όπερες παγκοσμίως, βρίσκεται πάντα στις πρώτες επιλογές όλων των λυρικών θεάτρων. Στην Ελλάδα παρουσιάστηκε για πρώτη φορά το 1942 από την ΕΛΣ, με την 19χρονη Μαρία Κάλλας - τότε Καλογεροπούλου στον ομώνυμο ρόλο και από τότε παρουσιάζεται πολύ συχνά μετά από ισχυρή απαίτηση του κοινού. Αντιπροσωπευτικό δείγμα βερισμού από την ιταλική λέξη «βέρο» που σημαίνει «αληθινό», η ιστορία της Τόσκα κινείται σε ένα ρεαλιστικό ιστορικό περιβάλλον όπου οι συνθήκες κινδύνου και βίας βοηθούν την ανάπτυξη των έντονων συναισθημάτων: Στην Ρώμη, ο βαρόνος Σκάρπια, επί κεφαλής των δυνάμεων κατοχής, ζητά από την όμορφη και ερωτευμένη Φλόρια Τόσκα, μια ντίβα της όπερας, μερικές στιγμές έρωτα σε αντάλλαγμα για τη ζωή του αγαπημένου της Μάριο Καβαραντόσσι, ενός ιδεαλιστή επαναστάτη. Στριμωγμένη, σε άμυνα, η Τόσκα θα σκοτώσει τον Σκάρπια, χωρίς όμως να μπορέσει να σώσει τον Καβαραντόσσι από το θάνατο. Όταν το έγκλημά της αποκαλύπτεται, προκειμένου να διαφύγει από εκείνους που την κυνηγούν, η Τόσκα αυτοκτονεί.
Ο Πουτσίνι ήθελε να μοιάζουν τα πάντα ρεαλιστικά στην Τόσκα. Ήταν υπέρ της συνεχούς δράσης και επενέβαινε συνεχώς στο λιμπρέτο. Μάλιστα επιθυμούσε να αφαιρέσει και την διάσημη σήμερα άρια Vissi d` arte γιατί ένιωθε ότι παρακώλυε τη σκηνική δράση. Στην Τόσκα οι τρεις πράξεις ολοκληρώνονται στις πιο κρίσιμες στιγμές για να κρατούν σε αγωνία και διαρκή εγρήγορση τους θεατές. Η Α` Πράξη ολοκληρώνεται σε μουσικό πανδαιμόνιο, με τον Σκάρπια να διατυπώνει τις σκοτεινές προθέσεις του. Θα τις υλοποιήσει άραγε και πώς; Η αυλαία στη Β` Πράξη πέφτει ακόμα πιο εντυπωσιακά με τον φόνο του Σκάρπια από την Τόσκα. Η αγωνία κορυφώνεται: θα προλάβει άραγε η Τόσκα να σώσει τον αγαπημένο της και να διαφύγουν μαζί; Στην Γ` Πράξη την έκπληξη του κοινού -όπως και της Τόσκας- για την εκτέλεση του Καβαραντόσσι διαδέχεται αστραπιαία η δική της αυτοκτονία.
Έρωτας, πολιτική, βία (και βίτσια από τον Σκάρπια), όλα συνυπάρχουν σε αυτήν την όπερα με τις υπέροχες και πολύ γνωστές άριες.
Ένα από τα πιο εντυπωσιακά ανεβάσματα της Τόσκας, είναι και αυτό του 1992,  που γυρίστηκε για την τηλεόραση, στην Ιταλία, εξ ολοκλήρου σε αληθινά ντεκόρ της Ρώμης, στους πραγματικούς χώρους δηλαδή της πόλης όπου εκτυλίσσεται το δράμα. Μάλιστα η μετάδοση έγινε σε τρεις διαφορετικούς χρόνους, όσες και οι πράξεις της όπερας, Έτσι π.χ. η 3η πράξη, με την υπέροχη άρια, E lucevan le stelle (Και λάμπουν τ` αστέρια) του Καβαραντόσσι, που διαδραματίζεται τις πρώτες πρωινές ώρες, μεταδόθηκε στις έξη το πρωί.
Η άρια Recondita armonia (τι περίεργη και όμορφη αρμονία)

Εδώ, η γνωστή άρια της Τόσκα, Vissi d`arte, vissi d` amore (έζησα για την Τέχνη, έζησα για τον Έρωτα) από την παραγωγή του 1992.
Και εδώ η ίδια άρια με την δική μας και πολυαγαπημένη μας Μαρία. Τα λόγια περιττεύουν

Και μια άρια του Σκάρπια (αρχέτυπο κρατικής βίας και αρχέτυπο βιαστή). Η άρια Tosca, va Tosca (Te deum), Πήγαινε Τόσκα, πήγαινε (Δοξαστικό)
Όσοι έχετε, λοιπόν, ξεμείνει στην Αθήνα (και δεν έχετε ξεμείνει από χρήματα) αξίζει πραγματικά να πάτε στο Ηρώδειο να δείτε και να ακούσετε την Τόσκα-το- μελόδραμα, (που έλεγε και ο πατέρας μου, που του άρεσαν τα λογοπαίγνια). Ακόμα και αν δεν είστε φαν της όπερας, πιστεύω ότι θα γίνετε.
 