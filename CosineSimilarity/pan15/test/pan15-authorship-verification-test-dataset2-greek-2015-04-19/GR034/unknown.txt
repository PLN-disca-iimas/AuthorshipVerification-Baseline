Θα έχετε βαρεθεί να διαβάζετε την κοινοτοπία «μια εικόνα, χίλιες λέξεις». Ωστόσο, το ενσταντανέ του τελικού Κυπέλλου Ελλάδος στο μπάσκετ συμπυκνώνει πολλές, μα πάρα πολλές, όψεις της ελληνικής κρίσης. Δεν αναφέρομαι μόνο, ούτε κυρίως, στη βία των χούλιγκαν, οι οποίοι, είναι τεκμηριωμένο πλέον, ότι αποτελούν ένα κομμάτι από το πάζλ των μπαχαλάκηδων. Άλλοι είναι το ένοπλο τμήμα, άλλοι το πολιτικό. Αυτοί, ας πούμε, ότι είναι το αθλητικό.

Αναφέρομαι στα εξής παράδοξα και εξωφρενικά. Ένα γήπεδο, το οποίο κτίστηκε για τους Ολυμπιακούς αγώνες, χωρητικότητας 14.100 θέσεων, φιλοξενεί για την αποτροπή της βίας, μόνο 1.600 θεατές. Οι υπόλοιπες 12.500 θέσεις χάσκουν άδειες, φτιάχνοντας ένα πραγματικό θέατρο σουρεαλιστικού παράλογου, όπου το κενό επιβάλλεται στο γεμάτο. Οι 1.600 θέσεις μοιράζονται από τις ομάδες στους αρχιχούλιγκαν. Τι έγινε με τη βία το είδαμε. Και θα το ξαναδούμε.

Το γήπεδο αυτό   χρησιμεύει  για να γίνει  ο τελικός επί «ουδετέρου εδάφους». Βλέπετε, οι δύο ομάδες χρησιμοποιούν ως  «έδρες» δύο άλλα κοσμήματα των Ολυμπιακών Αγώνων: το ΟΑΚΑ και το ΣΕΦ. Μη ξεγελιέστε ενθυμούμενοι ότι το κλειστό του ΟΑΚΑ κτίστηκε το 1998 και το ΣΕΦ το 1986.Τα δύο αυτά γήπεδα ανακαινίστηκαν με πανάκριβο κόστος για το 2004.

Αλλά αυτό το κλειστό γήπεδο μπάσκετ όλο το χρόνο είναι ο ορισμός του κλειστού. Είναι κλειστό! Ανοίγει μόνο για τον τελικό! Μετά το 2004 για ένα χρόνο ήταν έδρα του Πανιωνίου, ύστερα, για ένα χρόνο, του Πανελληνίου και της ΑΕΚ για τις ευρωπαϊκές υποχρεώσεις, άντε για κάποια τουρνουά μικρών εθνικών και, πέραν τούτου, ουδέν.

Πόσο κόστισε το κλειστό, όνομα και πράγμα, γήπεδο; Ο επίσημος αρχικός προϋπολογισμός κατασκευής του κλειστού γηπέδου του Ελληνικού ήταν σκάρτα 49 εκατομμύρια (για την ακρίβεια 48.992.055 ευρώ). Προσοχή: ο επίσημος. Διότι, επειδή η ανάθεση στην κοινοπραξία καθυστέρησε, έγινε το Μάιο του 2003, και πριν από την έναρξη των αγώνων έγιναν υπερβάσεις. Ήταν τότε, πού όλοι χόρευαν στο συρτάκι του Ζακ Ρογκ-το θυμάστε; « Όλοι στην αρχή σέρνονται αργά, αργά, αλλά στο τέλος τρέχουν σαν τρελοί», μας είχε πει τότε ο επικεφαλής των αθανάτων και εμείς οι θνητοί το πήραμε για το καλύτερο εθνικό κοπλιμάν που ακούσαμε, μετά τον Τσώρτσιλ για τους Έλληνες και τους ήρωες. Υπερβάσεις Πόσο ακριβώς, κανείς δε γνωρίζει. Στο κόστος των 49 εκ. ευρώ, πάντως, δεν περιλαμβάνεται ο ηλεκτρονικός εξοπλισμός -γιγαντοοθόνες, εξοπλισμός κέντρου τύπου με μόνιτορ για τους δημοσιογράφους κλπ,- ούτε το κόστος των έργων για τη διαμόρφωση του περιβάλλοντος χώρου. Ας είναι. Συγκρατείστε ένα στρογγυλό αριθμό: 50 εκ ευρώ.
Ολυμπιακές εγκαταστάσεις χωρίς υπαλλήλους γίνεται; Ασφαλώς όχι. Όποιος θέλει να «νοικιάσει» το ΟΑΚΑ παραδείγματος χάριν, πρέπει συν τοις άλλοις να πληρώσει τις υπερωρίες και τα κυριακάτικα 102 ακριβώς εργαζομένων, τρείς για κάθε μια από τις 34 θύρες.

Υπερωρίες και κυριακάτικα μόνον, κύριος. Τους μισθούς τους πληρώνει το ΟΑΚΑ. Για το κλειστό του Ελληνικού γνωρίζω ότι την εποχή των αγώνων απασχολούνταν 120 άτομα. Πόσοι απασχολούνται τώρα δε κατάφερα να μάθω. (Ου προς ψόγον κύριε διευθυντά. Εδώ σε ολόκληρο Αντώνη Μανιτάκη δεν τα μαρτυράνε, σε μένα θα τα λέγανε;). Αλλά πάλι μήπως γίνανε απολύσεις στο δημόσιο και δεν το μάθαμε. Όποιος και νάναι, πάντως, ο αριθμός των απασχολουμένων στο Ελληνικό, σημασία και μάλιστα μεγάλη, έχει ένα άλλο νούμερο. 122 εκατομμύρια ευρώ το χρόνο ήταν το 2005 το κόστος συντήρησης των κλειστών, ημίκλειστων και πάντως εγκαταλειμμένων ολυμπιακών εγκαταστάσεων.

Στο ενσταντανέ του τελικού περιλαμβάνεται και η παγκόσμια πρωτοτυπία «τελικός χωρίς σπηκάζ». Οι αλιείς προφορικών μαργαριτών  απογοητεύτηκαν, αλλά αυτό δεν μετριάζει το παράδοξο φαινόμενο, ούτε διασκεδάζει το μελαγχολικό συμπέρασμα ότι ένα 1.230.000 ευρώ μετα-δόθηκαν άνευ λόγου, μόνο με εικόνα. Αυτό είναι το τηλεοπτικό κόστος του κυπέλλου Ελλάδος , στο οποίο, κατά το κοινώς λεγόμενο, «όλα τα λεφτά» είναι ο τελικός.

Στα παράδοξα συγκαταλέγεται, βέβαια, το γεγονός είναι ότι οι δύο ομάδες, οι οποίες ανήκουν σε εταιρείες, με ιδιοκτήτες τις γνωστές επιχειρηματικές οικογένειες  είναι παρά τις μεγάλες επιτυχίες τους ή ίσως και εξαιτίας αυτών των επιτυχιών, ζημιογόνες. Και οι δύο ομάδες παρουσιάζουν στους ισολογισμούς τους κάθε χρόνο ζημιές. Ζημιές εκατομμυρίων ευρω. Τώρα αν χάνουν στο μπάσκετ για να κερδίζουν στην αγάπη, δεν το ξέρω. Διαβάστε, πάντως, η ξαναδιαβάστε την Άμυνα Ζώνης του Πέτρου Μάρκαρη. Κάτι έμαθε στο τέλος ο αστυνόμος Χαρίτος.
 