Είναι πολιτικά ανήθικο, αν και αποδεκτό εδώ και χρόνια, να είσαι βουλευτής κι η σχέση σου με το ψέμα να είναι πιο ισχυρή από αυτή με τις υποσχέσεις - ακόμη χειρότερα αν στη συνάρτηση βάλουμε το παραγόμενο έργο. Είναι επαγγελματικά αυτοκαταστροφικό να ψεύδεσαι δημοσίως, ακόμη κι αν έχει χρειαστεί να ανασκευάσεις δηλώσεις και να ρίξεις την ευθύνη στα ΜΜΕ για την ερμηνεία τους. Στην τελική, το ψέμα συνιστά και αμαρτία, για να μιλήσουμε λίγο με τη γλώσσα στην οποία αρέσκεται τελευταία η Νέα Δημοκρατία.
Η Σοφία Βούλτεψη θα έπρεπε να τα γνωρίζει αυτά, ειδικά από την ώρα που ανέλαβε κυβερνητικός εκπρόσωπος.
Με βάση το ρεπορτάζ, η Βούλτεψη είναι αυτή που προκάλεσε (είτε ως αφορμή, είτε ως πραγματική αιτία) την παραίτηση των δύο επικεφαλής της ΝΕΡΙΤ προχθές. (Ο ΣΥΡΙΖΑ δεν αναγνωρίζει τη διάδοχη κατάσταση της ΕΡΤ. Κάποιος, όμως, πρέπει να καλύψει την ομιλία του Αλέξη Τσίπρα απόψε και τη συνέντευξή του αύριο στη ΔΕΘ. Η ΝΕΡΙΤ είναι η μόνη που μπορεί να το κάνει και να δώσει το κύκλωμά της στους ιδιωτικούς σταθμούς. Ο πρώην πρόεδρος του οργανισμού, προχώρησε σε συμφωνία με την Κουμουνδούρου για τηλεοπτική κάλυψη με όρο να δεχθεί να απαντήσει ο Τσίπρας σε ερώτηση από δημοσιογράφο της ΝΕΡΙΤ, άρα εμπράκτως να την αναγνωρίσει. Win/win κατάσταση, δηλαδή. Μαθαίνουμε πως η Βούλτεψη δεν δέχθηκε να παίξει δύο συνεχόμενες ημέρες ο Τσίπρας και μία ο Σαμαράς, άσχετα με το εάν ήταν επιλογή του τελευταίου να φύγει βιαστικά από τη Θεσσαλονίκη χωρίς να δώσει συνέντευξη στα ΜΜΕ). Χρειάστηκε να περάσουν 24 ώρες για να διαψευστεί το ρεπορτάζ. Όχι με επίσημη ανακοίνωση, αλλά μέσω διαρροών. Όχι με σκληρή γλώσσα, αλλά απλά με το κλασσικό «όλα όσα λέγονται ουδεμία  σχέση έχουν με την πραγματικότητα». Περιττό να θυμίσουμε τι γίνεται σε άλλες περιπτώσεις με τρεις και τέσσερις επίσημες ανακοινώσεις και επιστολές ακόμη και την ίδια ημέρα...
Αλλά το πρόβλημα είναι πιο βαθύ και ξεπερνά τη Βούλτεψη και το όποιο πλήγμα στο κύρος της. Δικό της θέμα είναι, εξάλλου. Το ζήτημα είναι με ποια λογική δεν καλύπτεται η ομιλία του αρχηγού της αξιωματικής αντιπολίτευσης στη Θεσσαλονίκη. Αφού δεν έγινε καμία πολιτική παρέμβαση, έτσι; Κι αν αρμόδιο να απαντήσει σε αυτό είναι «το ελληνικό BBC» (πόσο χιούμορ έχουν όσοι από την κυβέρνηση χαρακτήρισαν έτσι τη ΝΕΡΙΤ;) και δεν το κάνει τότε θα έπρεπε το ίδιο υπουργείο που προΐσταται η Βούλτεψη να το ζητήσει. Αυτό επιτάσσουν οι κανόνες δεοντολογίας.
Η Σοφία Βούλτεψη, επίσης, είναι αυτή που προσβάλλει βάναυσα τη λογική μας.  Γιατί η κοινή λογική λέει πως παίρνεις φόρα και πηδάς από την ταράτσα του σπιτιού σου όταν την ακούς να ανασκευάζει τις δηλώσεις της για το εάν έχει ακίνητα. Το πόθεν έσχες όμως λέει άλλα. Μιλάει για ένα διαμέρισμα άνω των 200 τμ. στη Γλυφάδα (και για άλλους βοηθητικούς χώρους 130τμ.), μιλάει για μια οικία στο Λαγονήσι (οικόπεδο μισού στρέμματος), μιλάει για πάνω από δύο στρέμματα σε οικόπεδα στο Ντράφι μέσα σε δασική έκταση και μιλάει και για ένα αγροτεμάχιο 750τμ στη Μάνδρα. Το «δεν ξέρει τι έχει» δεν είναι μεταφορικό, αλλά κυριολεκτικό.
Το πρόβλημα με τον οποιονδήποτε ψεύτη είναι πως για να τη σκαπουλάρεις με κάποιον τρόπο πρέπει να είσαι καλός σε αυτό που κάνεις. Στην ελληνική πολιτική σκηνή, ακόμη κι εκεί είμαστε ερασιτέχνες.
(Μετά το 06:51 το επίμαχο σημείο, η ίδια αργότερα μίλησε πως εννοούσε πως δεν έχει ουσιώδη ακίνητη περιουσία)
Σήμερα το πρωί, η κα. Βούλτεψη στον ΣΚΑΪ δήλωσε: «Τι είναι ο κ. Τσίπρας; Ο Σωτήρας του κόσμου. Τι είναι, ο Κάστρο, να μιλάει οκτώ ώρες και να τον καλύπτουμε με εξακάμερο;». 
	 