Το πρόβλημα της Κεντροαριστεράς δεν είναι η έλλειψη αστέρων. Αυτό πιθανόν να ήταν το πρόβλημα των «58», οι οποίοι έπεσαν στην παγίδα που τους έστησε η κυβέρνηση δηλαδή ο Ευάγγελος Βενιζέλος- με τη σταυροδοσία στις ευρωεκλογές, με αποτέλεσμα να καταλήξουν από σπέρμα νέου κόμματος να γίνουν υποστηρικτές της Ελιάς, δηλαδή του ΠΑΣΟΚ.
Το πρόβλημα της Κεντροαριστεράς δεν είναι καν η έλλειψη στελεχών, εν γένει, ανεξαρτήτως αστέρων. Αν έχουν αποδείξει κάτι όλοι αυτοί οι μήνες ζυμώσεων και συζητήσεων, είναι ότι υπάρχουν δεκάδες άνθρωποι εκεί έξω, πρόθυμοι να συστρατευτούν, να οργανωθούν, να συνδιασκεφθούν (αν είναι δόκιμος ο όρος), να κάνουν παρεμβάσεις, να φτιάξουν ομίλους προβληματισμού, να δημιουργήσουν κόμματα.
Το πρόβλημα της Κεντροαριστεράς είναι ότι, ουσιαστικά, δεν υπάρχουν αυτοί στους οποίους απευθύνεται. Σε άρθρο (παρέμβαση το λένε στη γλώσσα τους), ένα «στέλεχος της κεντροαριστεράς» (έτσι τον προσδιόριζε ένα από τα κανάλια στα οποία εμφανίστηκε τον τελευταίο καιρό), αναφέρεται στον «λαό της Κεντροαριστεράς», σίγουρος προφανώς ότι αυτός υπάρχει -ή μάλλον με την κεκτημένη ταχύτητα του ανθρώπου που συμμετείχε σε κυβερνήσεις που αυτός ο λαός ψήφιζε, την εποχή πριν την πτώχευση. Αλλά, αν είναι κάτι ο «λαός της Κεντροαριστεράς» -ή ο «λαός της Κεντροδεξιάς», οποιουδήποτε «Κέντρου», εν πάση περιπτώσει- είναι ακριβώς η μεσαία τάξη. Αυτή, τη συρρίκνωση της οποίας, παρατηρούμε -ή μάλλον, βιώνουμε- καθημερινά, όσοι είμαστε σε θέση να παρατηρήσουμε (και πολύ περισσότερο, να βιώσουμε) αυτό που συμβαίνει γύρω μας. Ως ετεροπροσδιοριζόμενος πολιτικός χώρος, δηλαδή, το  Κέντρο αποτελούσε πάντοτε λιγότερο ένα σύστημα ιδεών και περισσότερο μια πρόταση πολιτικής διαχείρισης, ανάμεσα στις προτάσεις όσων τοποθετούνταν «αριστερά» ή «δεξιά», ένα είδος συμβιβασμού ανάμεσα σε αντιμαχόμενες πολιτικές τάξεις. Ούτε προλετάριοι, ούτε φυσικά οικονομική ελίτ, η μεσαία τάξη αποτέλεσε για για χρόνια την ραχοκοκαλιά της οικονομίας και την εγγύηση της συνεχειας του κοινωνικού ιστού. Αυτή η τάξη ήταν που δημιούργησε το Κέντρο και σ` αυτήν την τάξη απευθύνεται το Κέντρο, ιστορικά, καθησυχάζοντάς την σε περιόδους πολιτικών αναταράξεων και υποσχόμενο τη συμμετοχή της στην ευμάρεια. Τώρα όμως; Τώρα, που δεν υπάρχει ευμάρεια, σε ποιον απευθύνεται το Κέντρο; Σε εργαζόμενους των 600 ευρώ; Σε συνταξιούχους που δεν ξέρουν τι συμβαίνει με τα φάρμακα και την περίθαλψή τους; Στους άνεργους; Μπορεί να υπάρξει μεσαία τάξη σε μια χώρα με 30% ανεργία; Σε ποια κοινωνική τάξη ανήκει ένας άνεργος;

Η συρρίκνωση της μεσαίας τάξης είναι αυτή που έχει οδηγήσει το πολιτικό σύστημα στην πόλωση και τον πολιτικό λόγο στην εμφυλιοπολεμική ρητορική. Ελλείψει μεσαίας τάξης, η Αριστερά προσπαθεί να εμπνεύσει αγωνιστικότητα στα όλο και πολυπληθέστερα -και όλο και φτωχότερα- φτωχά στρώματα (σημειωτέον, στην τελευταία έκθεσή του, ο διοικητής της Τράπεζας της Ελλάδας εκτιμά ότι ένας στους τέσσερις Έλληνες βρίσκεται στο όριο της φτώχειας), ενώ η Δεξιά κάνει πάντα αυτό που έκανε η Δεξιά, όταν ζητούσε λαϊκό έρεισμα: κήρυττε «ασφάλεια» και «εθνικοφροσύνη». Από τη μια, δηλαδή, έχουμε αυτούς που δίνουν ραντεβού «στα γουναράδικα» και από την άλλη τους νοσταλγούς της χωροφυλακής.
Ακόμη όμως κι εκείνοι που βρίσκονται σε άρνηση, ή που πιστεύουν ότι το ζήτημα δεν είναι ταξικό, ότι δεν υπάρχουν στ` αλήθεια κοινωνικές τάξεις, ότι είμαστε όλοι Έλληνες, με κοινά συμφέροντα, ή ότι ο διαχωρισμός δεξιά/ αριστερά είναι παρωχημένος (κι ας ανοίγει διεθνώς η ψαλίδα ανάμεσα στους έχοντες και μη, κι ας χωρίζεται η Ευρώπη σε φτωχούς και πλούσιους), ακόμη κι εκείνοι που είναι απλώς και δικαιολογημέναμαηδιασμένοι από την εμφυλιοπολεμική ρητορική, αυτοί που είναι έτοιμοι να ακούσουν τον λόγο της Κεντροαριστεράς, αυτοί κυρίως είναι που δεν ακούν τίποτε.
Το πρόβλημα της Κεντροαριστεράς είναι ότι δεν έχει πει ακόμη τίποτε σ` αυτούς τους ανθρώπους. Δεν τους έχει προτείνει ποια θα πρέπει να είναι η οικονομία της χώρας μετά τα Μνημόνια (για τα οποία, επίσης, γενικώς δεν πολυσυζητάει), με ποιον τρόπο θα ορθοποδήσουν οι μικρομεσαίες επιχειρήσεις, πώς θα ανέβει ξανά το βιοτικό επίπεδο των ανθρώπων που έχουν δει το εισόδημά τους να μειώνεται με ιλιγγιώδη ταχύτητα. Οι δυνητικοί ψηφοφόροι της Κεντροαριστάς δεν έχουν ακούσει μέχρι στιγμής ούτε μία «κεντροαριστερή» ιδέα.
Κατά κάποιον τρόπο, οι δυνητικοί ψηφοφόροι της Κεντροαριστεράς είναι σαν τον Νάνι Μορέτι, στην περίφημη σκηνή της ταινίας «Απρίλης», όπου ο σκηνοθέτης και πρωταγωνιστής παρακολουθεί στην τηλεόραση μια προεκλογική συζήτηση και φωνάζει, αγανακτισμένος, προς το μέρος της οθόνης: «Ντ` Αλέμα, πες κάτι αριστερό. Ή κάτι όχι αριστερό, πες κάτι πολιτισμένο». Ήταν η προεκλογική περίοδος του 1996. Στο τέλος της ταινίας, ο Νάνι Μορέτι πανηγυρίζει πανευτυχής, την γέννηση του γιου του και την ήττα του Σίλβιο Μπερλουσκόνι από την Ελιά, την οποία εκπροσωπούσε στη συζήτηση ο Μάσιμο Ντ` Αλέμα. Η χαρά του δεν θα κρατούσε πολύ. Η Ελιά έμελλε να είναι απλώς κάποιες κεντροαριστερές παρενθέσεις στην παντοκρατορία του Μπερλουσκόνι. Για την ακρίβεια, η βασικότερη κληρονομιά της ιταλικής Ελιάς, μάλλον είναι το ότι παραμένει φετίχ των εφημερίδων της Κεντροαριστεράς στην Ελλάδα, σε βαθμό που έδωσε το όνομά της στο σχήμα με το οποίο θα κατέβει στις ευρωεκλογές το ΠΑΣΟΚ.
Κι αυτό είναι το άλλο πρόβλημα της Κεντροαριστεράς.
 