Ύστερα από χρόνια πιέσεων η αμερικάνικη κυβέρνηση δεν άντεξε και έκανε τη μεγάλη αποκάλυψη. Ναι, η Περιοχή 51 (Area 51) στην πολιτεία Νεβάδα ήταν μια μυστική στρατιωτική βάση όπου ανέπτυσσαν κάθε νέο κατασκοπευτικό αεροσκάφος όπως το U-2 "Dragon Lady" και το (προσωπικά αγαπημένο) SR - 71 "Blackbird" από τη Lockheed κατά τη διάρκεια της δεκαετίας του '50.
Άντε, αφήστε τα αυτά και πείτε μας και για τους εξωγήινους που κρύβετε εκεί, θα λένε πολλοί «αγανακτισμένοι» Αμερικάνοι που μπορεί να μην κατέχουν πτυχία αστρονομίας, αεροναυπηγικής ή έστω φυσικής αλλά ξέρουν πολύ καλά να ξεχωρίζουν την εξωγήινη τεχνολογία από την καινοτόμα και μυστική γήινη ή τα φυσικά φαινόμενα. Είναι αλήθεια πως η περιοχή αυτή έγινε μύθος στη λαϊκή κουλτούρα εφόσον τη χαρακτήριζε επί δεκαετίες η άκρα μυστικότητα και αποτέλεσε θέμα πολλών συνομωσιολογικών θεωριών.
Σε αυτό το σημείο να ξεκαθαρίσω μερικά πράγματα. Η εν λόγω περιοχή βρίσκεται δίπλα σε χώρο πυρηνικών δοκιμών οπότε και ανοιχτά να ήταν εγώ δεν θα πήγαινα. Επίσης στην περίπτωση που όντως συνετρίβη στο Ρόζγουελ (πολιτεία Νέου Μεξικού) εξωγήινο σκάφος και τους μετέφεραν στην Περιοχή 51 τότε πάλι δεν θα με ενδιέφερε να τους γνωρίσω. Δηλαδή, όντα τα οποία είχαν την τεχνολογία να μας βρουν και να ταξιδέψουν από μακρινά ηλιακά συστήματα, αλλά τα έκαναν μούσκεμα στο παρκάρισμα, εμένα δεν με ενδιαφέρουν. Θα τους έλεγα κάντε τις επισκευές σας, γυρίστε πίσω και στείλτε άλλους να συνεννοηθούμε.
Πόσο προηγμένη θα πρέπει να είναι η τεχνολογία ρωτάτε; Ακόμα και αν ταξίδευες με την ταχύτητα του φωτός (που κάνει σε ένα δευτερόλεπτο περίπου την απόσταση Γης-Σελήνης για να καταλάβεις γρηγοράδα) θα ήθελες πάνω από 4 χρόνια (έτη φωτός) για να φτάσεις στο κοντινότερο σε εμάς ηλιακό σύστημα (του Κενταύρου). Ο Γαλαξίας μας έχει πάνω από 100 ΔΙΣΕΚΑΤΟΜΜΥΡΙΑ! ήλιους και θες πάνω από 100 χιλιάδες έτη φωτός για να τον διασχίσεις από τη μια πλευρά στην άλλη. Δεν εντυπωσιάστηκες ακόμα; Ε, λοιπόν το γνωστό σύμπαν υπολογίζεται ότι έχει πάνω από 100 ΔΙΣΕΚΑΤΟΜΜΥΡΙΑ γαλαξίες! Ακόμα δεν εντυπωσιάστηκες; Ε, λοιπόν οι αστροφυσικοί μας λένε πως βλέπουμε μόνο το 4% του σύμπαντος και το υπόλοιπο αποτελείται από σκοτεινή ύλη που μόνο μέσω της βαρυτικής έλξης δηλώνει την παρουσία της. Αν δεν έχεις εντυπωσιαστεί ακόμα τότε μάλλον πρέπει να σου πω ότι η νέα Μις Πορτογαλία είναι μισή Ελληνίδα και έκανε διακοπές στη Μύκονο... ναι, το άκουσα το μεσημέρι σε κανάλι με όνομα σχετικό με το θέμα μας.
Η εξίσωση του Drake περιέχει διάφορες εκτιμήσεις για τους ρυθμούς δημιουργίας αστεριών, για το πόσοι ήλιοι ίσως έχουν πλανήτες, για το πόσοι πλανήτες ίσως έχουν κατάλληλες συνθήκες για ζωή και άλλους παράγοντες. Ακόμα και με συντηρητικές εκτιμήσεις μέσα στα μεγέθη του σύμπαντος δυσκολεύεσαι να πιστέψεις ότι η ζωή είναι μοναδική στη Γη ειδικά όταν βλέπουμε σε πόσο δύσκολες συνθήκες μπορεί να βρεθεί ακόμα και εδώ. Ακόμα όμως και αν η Γη δεν είναι ένα μοναδικό θαύμα αλλά το σύμπαν έχει πάμπολλες εστίες ζωής θα πρέπει να σκεφτούμε πως ίσως ποτέ δεν θα συμπέσουν οι πολιτισμοί χρονικά και τεχνολογικά για να συναντηθούν. 
Κάποιος στο διαδίκτυο έγραψε ότι αν μας βρήκαν, είδαν πώς ζούμε και έφυγαν τότε είναι όντως έξυπνος αυτός ο εξωγήινος πολιτισμός και ο Στήβεν Χώκινγκ προειδοποίησε ότι ίσως να μην έχουν φιλικές διαθέσεις κάνοντας αναφορά στους άποικους της δικής μας γήινης ιστορίας. Εγώ κλείνω θυμίζοντας το ανέκδοτο με τον τύπο όπου κατά τη διάρκεια ρομαντικής βραδιάς η κοπέλα του λέει «κοίτα τα αστέρια πόσο όμορφα και πολλά είναι» και αυτός απαντά «όντως της Πόπης γίνεται»... φαντάσου να ήξεραν τα νούμερα που έγραψα πιο πάνω. Με γυμνό μάτι μπορούμε να δούμε λιγότερα από 6 χιλιάδες αστέρια και αν οι συνθήκες δεν είναι ιδανικές τότε μόνο μερικές εκατοντάδες... αστείο νούμερο μπροστά στο τι υπάρχει εκεί έξω. Πάντως αν έχουμε επισκέψεις στο μέλλον... θα γίνει όντως της Πόπης.
 