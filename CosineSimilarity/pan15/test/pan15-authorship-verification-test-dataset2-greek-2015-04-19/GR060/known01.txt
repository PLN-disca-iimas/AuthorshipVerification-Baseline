Κάθε φορά που ήταν να επιστρέψει η τρόικα για κάποια αξιολόγηση, παιζόταν το ίδιο παιχνίδι εντυπώσεων: πιέσεις από τους «γραφειοκράτες», «κόκκινες γραμμές» από τους κυβερνητικούς, καταγγελίες για «στημένο παιχνίδι» από τον ΣΥΡΙΖΑ.
Φαίνεται -έμφαση στο ρήμα, διότι η πληροφόρηση αυτή τη φορά πάσχει σε ορισμένα σημεία της- ότι τώρα δεν είναι ακριβώς έτσι. Ίσως επειδή αυτή η αξιολόγηση είναι η τελευταία με τη σημερινή της μορφή. Κι εδώ έμφαση στη λέξη «μορφή», για να μην υπάρχουν παρανοήσεις. Η επιτήρηση και η αξιολόγηση θα συνεχιστούν (δεν μπορεί να γίνει αλλιώς για μια χώρα που χρωστάει και δεν μπορεί να δανειστεί ελεύθερα), αλλά από τον νέο χρόνο θα υπάρχουν αρκετά νέα δεδομένα.
Φαίνεται, λοιπόν, ότι σήμερα και οι δυο πλευρές (τρόικα και ελληνική κυβέρνηση, πλην Χαρδούβελη) μπορεί να μην επείγονται να καταλήξουν σε συμφωνία. Για διαφορετικούς λόγους, οι οποίοι δεν είναι του παρόντος σημειώματος. Εδώ θα προσπαθήσω να παρουσιάσω τι θα συμβεί στο εγχώριο πολιτικό παιχνίδι, αν (έμφαση και στο «αν») οι δυο πλευρές «τα σπάσουν».
Προφανώς, τότε Σαμαράς και Βενιζέλος θα προβάλλουν την «αντίστασή» τους στην τρόικα, ώστε να πειστούν 180 βουλευτές να ψηφίσουν υπέρ της εκλογής νέου Προέδρου της Δημοκρατίας και μετά η κυβέρνηση να έχει άνεση κινήσεων. Αν το σενάριο βγει, έχει καλώς. Αν, όμως, τα «ναι» στον Πρόεδρο είναι 179, τότε φωτιά στα μπατζάκια τους.
Εν ολίγοις, η συγκυβέρνηση δεν έχει κανέναν ουσιαστικό λόγο να θέλει να «τα σπάσει» με την τρόικα. Μόνο μια συμφωνία θα της επιτρέψει να πείσει αναποφάσιστους βουλευτές ότι η χώρα δεν πρέπει να συρθεί σε πρόωρες εκλογές, γιατί έχει άλλες δουλειές να τελειώσει. Αν, βεβαίως, ισχύει η διαβεβαίωση ότι δεν θέλουν πρόωρες εκλογές.
Στην άλλη πλευρά τώρα, όσο κι αν φαίνεται περίεργο, ο ΣΥΡΙΖΑ δεν έχει κανένα (εκλογικό) συμφέρον να οδηγηθεί η χώρα σε πρόωρες εκλογές, ύστερα από σύγκρουση με τους δανειστές της και με όλα τα μέτωπα ανοιχτά. Διότι, αν επαληθευτούν οι δημοσκοπήσεις και ο ΣΥΡΙΖΑ σχηματίσει δική του κυβέρνηση, η φωτιά θα μεταφερθεί στα μπατζάκια του Τσίπρα. Τότε εκείνος θα υπογράψει τη συμφωνία με την τρόικα, που δεν θα έχουν υπογράψει Σαμαράς και Βενιζέλος. Διότι κάποια συμφωνία θα υπογραφεί. Κι αν είναι «μνημονιακή», ελλείψει αυτοδυναμίας (που είπε ο Αλέξης Μητρόπουλος), τότε η φωτιά από τα μπατζάκια θα φτάσει στους λαιμοδέτες.
Μόνο έτσι εξηγούνται πειστικά οι επαναλαμβανόμενες εσχάτως από την πλευρά του ΣΥΡΙΖΑ διακριτικές πιέσεις για συνάντηση Τσίπρα-Σαμαρά. Αν δεν έχουν μόνο επικοινωνιακή στόχευση, δείχνουν ότι έχουν καταλάβει κάτι παραπάνω για το τι τους περιμένει και θέλουν να μάθουν όσο γίνεται περισσότερα.
Επιμύθιον: έσφιξαν τα γάλατα για όλους. Σαμαράς και Βενιζέλος ας αφήσουν τους ανέξοδους λεονταρισμούς και ας ολοκληρώσουν αυτό που κάνουν δυόμισι χρόνια τώρα. Ας βάλουν στην άκρη κάθε σκέψη, αν υπάρχει, «να το κάνουμε Κούγκι», που λένε διάφοροι σύγχρονοι καλόγεροι Σαμουήλ, τύπου Νικήτα Κακλαμάνη, οι οποίοι εύχονται να «τρελαθεί» ο Σαμαράς και «να κάνει ό,τι και το `93» και διάφορες άλλες ανοησίες.
Και ο Τσίπρας ας συνειδητοποιήσει ότι τον συμφέρει να ολοκληρώσουν την «βρόμικη δουλειά» ο Σαμαράς και ο Βενιζέλος. Ευκολότερο θα είναι γι` αυτόν το μετά, αν οι ψηφοφόροι του αναθέσουν αργότερα τη συνέχεια. Διαφορετικά, στο «Κούγκι» που θα ακολουθήσει, αυτός θα παίζει τον ρόλο του Σαμουήλ.