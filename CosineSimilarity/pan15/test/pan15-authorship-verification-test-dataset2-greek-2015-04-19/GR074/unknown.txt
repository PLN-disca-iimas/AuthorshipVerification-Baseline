Το Φεβρουάριο του 2013, σε μια τεχνολογική γιάφκα στη Λάρισα, με φόντο μια γιγάντια βιβλιοθήκη, τύπου Χόγκουαρτς, γεμάτη περιοδικά "Wired" και επιστημονικά συγγράματα, o Νίκος Νανάς, και ο συνεργάτης του, Χρήστος Σπηλιόπουλος, στα πλαίσια μιας συνέντευξης για τα βραβεία καινοτομίας της "Eurobank", μου εξηγούσαν περήφανοι τι είναι το "Noowit". To δημιούργημά τους, που πήρε το όνομα του από το «νου» και την ευστροφία στα αγγλικά (wit), είναι μια διαδικτυακή πλατφόρμα δημοσίευσης ψηφιακού περιοδικού, το οποίο έχει την ικανότητα να προσαρμόζεται στα ενδιαφέροντα του αναγνώστη. Με άλλα λόγια, o χρήστης της συγκεκριμένης διαδικτυακής εφαρμογής έχει τη δυνατότητα να επιλέγει τις πηγές ενημέρωσής του.
Αρχικά, όταν μου περιέγραφαν το κατόρθωμά τους, ο ερευνητής στο Ινστιτούτο Έρευνας και Τεχνολογίας Θεσσαλίας του ΕΚΕΤΑ (Νίκος) και ο απόφοιτος της Πολυτεχνικής Σχολής της Θεσσαλίας (Χρήστος), δεν ήταν πλήρως κατανοητό τι μπορούσε να κάνει η ψηφιακή τους εφαρμογή. Ώσπου, ξεκίνησα να το χρησιμοποιώ. Ύστερα από τρεις μέρες, το σύστημα είχε μάθει τις προτιμήσεις μου. Αντί να μπερδεύομαι και να χάνω χρόνο σε άρθρα που δεν με ενδιέφεραν, στο προσωπικό μου περιοδικό εμφανίζονταν αποκλειστικά «κομμάτια» που ήθελα πράγματι να διαβάσω. Το χάος της ηλεκτρονικής αρθρογραφίας ταξινομημένο στην εντέλεια! Μάλιστα, υπήρχε και διαβάθμιση, καθώς πρώτα-πρώτα συναντούσα άρθρα εξειδικευμένα πάνω στις αναζητήσεις μου, και στη συνέχεια ακολουθούσαν άρθρα που συνδέονταν γενικότερα με τα ενδιαφέροντά μου. Για παράδειγμα, στα αθλητικά κατείχαν περισσότερο χώρο ειδήσεις που αφορούσαν το ευρωπαϊκό μπάσκετ και έπονταν άλλα νέα σχετικά με τον αθλητισμό.
Σε διάστημα λιγότερο από έναν χρόνο το "Noowit" ξεπέρασε τους 5.000 χρήστες. Ωστόσο, ο αριθμός αυτός δεν στάθηκε ικανός για να εξασφαλίσει ο ιδρυτής του, Νίκος Νανάς, επαρκή χρηματοδότηση από ελληνικά fund. Ο πολύτιμος χρόνος που χάθηκε σε μακροχρόνιες διαπραγματεύσεις, οι οποίες κατέληγαν στο κενό, «μπλόκαραν» την ομάδα. Κακά τα ψέματα, χωρίς χρήματα η περαιτέρω ανάπτυξή του ήταν αδύνατη, καθώς έπρεπε να προσληφθούν άτομα για να συντηρούν, να τρέχουν και να προωθούν το λογισμικό. Δεν το έβαλαν κάτω. Προσπέρασαν την απογοήτευσή τους, συνέχισαν να αυτοχρηματοδοτούν το "Nοοwit" κι επέστρεψαν ωριμότεροι στο προϊόν τους για να το βελτιώσουν - ποιος είπε ότι σε τούτη τη ζωή όλα γίνονται με την πρώτη;
Τα σχόλια των πρώτων χρηστών τους έδειξαν τον δρόμο: η εφαρμογή ήταν αρκετά δυσνόητη, δεν είχε παρουσία σε κινητά τηλέφωνα -«πώς είναι δυνατόν όλοι να χρησιμοποιούν smart phones για να ενημερωθούν κι εμείς να λείπαμε από κει;», θα μου πει γελώντας ο Νίκος Νανάς στην τηλεφωνική μας επικοινωνία, λες και είχε διαπράξει την γκάφα του αιώνα- και, το κυριότερο, απείχε πολύ από τη λογική των social media. Με ενθουσιασμό και περηφάνια, έσκυψαν πάνω από τα λάθη τους, και δουλεύοντας νυχθημερόν τους τέσσερις τελευταίους μήνες, κατασκεύασαν εξ αρχής μια ολοκαίνουργια ιστοσελίδα, σαφώς πιο οικεία στο κοινό. Για παράδειγμα, ο χρήστης μπορεί όχι μόνο να εκδίδει το προσωπικό του περιοδικό, αλλά και να κάνει "follow" (όπως στο twitter) σε περιοδικά άλλων.
Το ανανεωμένο "Noowit" πραγματοποίησε την εμφάνισή του την περασμένη Τετάρτη. Παρότι έχει αλλάξει πολύ, ο στόχος του παραμένει ίδιος: να σταματήσει τον «θόρυβο» ("cut the noise!", είναι το σύνθημά του) που δημιουργεί η άναρχη διαδικτυακή ενημέρωση. Συνήθως όμως, έτσι συμβαίνει με τα αληθινά οράματα. Όσο κι αν αλλάξουν στην πορεία, η αρχική τους σύλληψη, ο λόγος δηλαδή για τον οποίο γεννήθηκαν, μένουν αναλλοίωτα. Κι έρχονται στο φως μόνο όταν οι δημιουργοί τους πιστεύουν σε αυτά και δεν τα παρατούν στις πρώτες-και στις επόμενες-δυσκολίες. Νικόλα, καλοτάξιδο.
