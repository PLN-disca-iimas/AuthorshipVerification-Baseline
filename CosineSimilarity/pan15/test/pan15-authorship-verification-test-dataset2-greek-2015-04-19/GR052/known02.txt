«Υπάρχει μεγάλο παζάρι αυτή τη στιγμή», ακούσαμε από τη συνεργάτιδα του ΒΗΜΑ FM στα γραφεία του ΠΑ.ΣΟ.Κ., στις 7 το απόγευμα της Δευτέρας, καθώς η κατσαρόλα με το φαγητό του ανασχηματισμού, που μαγείρευαν Σαμαράς-Βενιζέλος, κόχλαζε.
Μάλιστα. Παζάρι για τα Υπουργεία και τις άλλες κυβερνητικές θέσεις. Λες και είναι θέσεις στάθμευσης, παράγκες στη Λαϊκή ή σε κανένα πανηγύρι έξω από εκκλησία. Και μόνο ότι στο παζάρι αυτό ο ένας από τους βασικούς παζαρτζήδες είναι ο πρόεδρος του ΠΑ.ΣΟ.Κ. καταλαβαίνεις την κατάντια αυτής της χώρας. Δεν φθάνει το κακό που από τη δεκαετία του `90 συσσώρευε αυτό το κόμμα σαν λασπερός ποταμός μπλοκάροντας τις όποιες προοπτικές της χώρας αλλά τώρα, χάρη και στην πολιτική οξύνοια του κυρ-Φώτη, αναστήθηκε και προσπορίστηκε τις διπλάσιες από πριν κυβερνητικές θέσεις. Είναι σαν να θέλεις να φτιάξεις καινούριο λαχανόκηπο για να σου βγει κανένα χόρτο καθαρό και να σου φέρνουν χώμα από το Τσέρνομπιλ.
Ο κυρ-Αντώνης ούτε που έλαβε υπόψη του το ότι δεν ζούμε στην εποχή αμέσως μετά το 1821, άρα αρκετοί Έλληνες σήμερα ξέρουν πια να διαβάζουν, οπότε όταν θα δουν τα ονόματα των Υπουργών και Υφυπουργών που διάλεξε, θα βγάλουν τα συμπεράσματά τους και γι' αυτόν και για την κυβέρνησή του.
Όταν θα δουν ότι στο Υπουργείο για την Άμυνα της χώρας είναι ο Αβραμόπουλος και η Φώφη Γεννηματά, πόσο ήσυχοι θα κοιμούνται πλέον; Ο μεν τεράστιος (σε αυτοπεποίθηση) κ. Αβραμόπουλος σε όποιο Υπουργείο και αν πάει κάνει ό,τι του είναι δυνατόν για να επιβεβαιώνει εκείνον τον θρυλικά καίριο χαρακτηρισμό του Θ. Πάγκαλου γι' αυτόν, όσο για την κα Γεννηματά ας μου γράψει κάποιος στον απέραντο χώρο των σχολίων που διατίθεται κάτω από αυτό το κείμενο, ένα έστω πράγμα που γι' αυτό θα τη θυμόμαστε από τις αναρίθμητες δημόσιες θέσεις που τις χάρισαν κατά καιρούς οι αρχηγοί του ΠΑ.ΣΟ.Κ. Και αν είναι μόνο το όνομα που μετράει, να βρούμε και μια κυρία που απλά να τη λένε Συγγρού, Κολοκοτρώνη, Καποδίστρια, χειρότερη από τη Φώφη δεν μπορεί να είναι. Και όσο για τα στρατιωτικά, επίσης τα ίδια θα ξέρουν, δηλαδή τίποτα. Θα μου πεις, μήπως και ο προηγούμενος ο κ. Πάνος Παναγιωτόπουλος ήξερε από πού βάζει πετρέλαιο το τανκ και πού έχει τη μίζα η φρεγάτα; Σωστό, μέχρι που καταλήγεις να σκέφτεσαι μήπως είναι καλύτερα για τη χώρα να μην έχουμε κάποιον σε αυτό το Υπουργείο, να γλιτώνουμε τουλάχιστον τις βενζίνες από τα τρία (τουλάχιστον) υπουργικά αυτοκίνητα.
Ευτυχώς πάντως που διατηρήθηκε στη θέση της η κα Κεφαλογιάννη. Αυτή που τοποθέτησε στο Δ.Σ. του Ε.Ο.Τ. έναν γιατρό, έναν οδοντίατρο, τρεις δικηγόρους και έκανε και κάτι χοροπηδηχτά στο Λονδίνο. Αμετακίνητη, άρα επιτυχημένη. Στα κομμάτια και τα 75.000 ευρώ -που πέταξε στον αέρα του Λονδίνου- για ένα βίντεο, σιγά.
Ο κ. Παναγιωτόπουλος, πολυμαθέστατος, αφού παρακολούθησε μέχρι κορεσμού Γυμνάσια και Στρατιωτικές Ασκήσεις το προηγούμενο διάστημα, εισέρχεται στο Υπουργείο Πολιτισμού με τρίμηνη τιμητική (όπως υπολογίζουν μερικοί που ξέρουν ότι θα είναι η θητεία της Κυβέρνησης). Η ανάπαυση του πολεμιστή, όπως λένε. Και εδώ να επισημάνουμε και ότι ένας από τους λίγους Υπουργούς που πολλοί τον θεωρούσαν άκρως συνεργάσιμο, ο κ. Τζαβάρας, πήρε φύσημα και προσγειώθηκε στο καλάθι των αχρήστων. Τον έφαγε ένας διευθυντής κρατικού θεάτρου μάλλον. Sic transit
Ο κ. Σίμος Κεδίκογλου ανταμείφθηκε για τα όσα έκανε στην Ε.Ρ.Τ. και για τους Ευβοιώτες που πρόλαβε και βόλεψε (Γλιτώσαμε και την απόσχιση του Γριπονησιού από την υπόλοιπη Ελλάδα αν τον καταργούσαν - όπως του άξιζε).
Μια τοποθέτηση που μας ανακούφισε κάπως μέσα στη γενική μετριότητα ήταν αυτή του κ. Γιάννη Μανιάτη. Δεν είναι μόνο ένα εξαιρετικής επιστημοσύνης βιβλίο που έχει γράψει για πετρέλαια κ.λπ. (ρωτήστε και έναν καθηγητή Γεωλογίας για να σας το επιβεβαιώσει) σας θυμίζω ότι κατσάδιασε και εκείνον τον Ευρωβουλευτή του κόμματός του, τον κ. Κρίτωνα Αρσένη, όταν υποστήριξε ότι: «Η Ελλάδα είναι υποχρεωμένη από την ευρωπαϊκή νομοθεσία και τη συμφωνία ACCOBAMS να έχει επαρκή αριθμό παρατηρητών κητωδών στα πλοία που θα κάνουν σεισμικές έρευνες» και άλλα σχετικά και τεκμηριωμένα. Γι' αυτό και ο κ. Μανιάτης, πλήρης οργής, του απήντησε: «Ο ευρωβουλευτής του ΠΑΣΟΚ, κ. Κρίτων Αρσένης, να είναι σίγουρος ότι τα θαλάσσια κήτη του Ιονίου κινδυνεύουν λιγότερο από τις σεισμικές έρευνες, απ' ό,τι κινδυνεύουν οι κάτοικοι αυτής της χώρας από ορισμένες πρωτοβουλίες Ελλήνων ευρωβουλευτών». Δηλαδή, για να το κάνω πιο εύπεπτο το βαθυστόχαστο μήνυμα του κ Μανιάτη, του είπε με δυο λόγια: "Βρε γατάκι, θα σταματήσουμε να τρυπάμε για να μη λερωθούν τα δελφίνια σου;". Και χαρά οι εταιρείες...
Έναν έστω εξωκοινοβουλευτικό που να πεις "Άξιος" δεν κατάφεραν να βρουν (ή, μήπως, δεν έψαξαν από τον φόβο των συγκρίσεων;). Βέβαια, Σαμαράς-Βενιζέλος βρίσκουν και τα κάνουν. Μοίρασαν την τράπουλα, δηλαδή τις κυβερνητικές θέσεις, (το ίδιο κάνει),  όπως τους βόλευε, και εμάς μας έγραψαν κανονικά. Αλλά βλέπεις και απέναντί τους έχουν τη μεγαλύτερη ψωνάρα που έχει βγάλει η Αριστερά από τον καιρό του Ζαχαριάδη, οπότε από πού να περιμένουμε εμείς οι υπόλοιποι κάποιο φως;