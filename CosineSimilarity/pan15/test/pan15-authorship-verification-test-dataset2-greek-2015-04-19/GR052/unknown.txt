Πρόεδρε Μαρινάκη, μπορεί να ξέρεις να κουμαντάρεις μεγάλα καράβια, αλλά για το πώς κουμαντάρονται  μεγάλες ομάδες μέσα κι έξω από το γήπεδο, φαίνεται πως ακόμη έχεις πολλά να μάθεις. Εκνευρίστηκες με τους οπαδούς της ομάδας σου την Κυριακή το βράδυ που ανάμεσα στα άλλα  στο «Γεώργιος Καραϊσκάκης» σου έκαναν καντάδα τραγουδώντας: «Έκανες τον Θρύλο Αεκάκι, Μαρινάκη, Μαρινάκη» αλλά μ` αυτό εμείς οι απέξω δεν πρέπει ν` ασχολούμαστε γιατί είναι δικό σας, εσωτερικό θέμα.
Μας πέφτει λόγος όμως για το ξύλο που συχνά-πυκνά (τρεις φορές τουλάχιστον τις τελευταίες εβδομάδες) το έχουν γευτεί διάφοροι επαγγελματίες την ώρα της δουλειάς τους εκεί στην εξέδρα των επισήμων του Θρύλου και στα πέριξ. Μια ομάδα που παίρνει το πρωτάθλημα με δεκάδες βαθμούς διαφορά από τους (κάποτε) μεγάλους αντιπάλους της γιατί να έχει νεύρα; Είσαι πρόεδρος σε μια ομάδα που κάθε χρόνο περνάει από τα σαλόνια του Champions League, έτσι; Τίποτα δεν διδάχτηκαν οι άνθρωποι σου από το πώς και με ποιους παρέα βλέπουν οι πρόεδροι των άλλων ομάδων τα παιχνίδια στο γήπεδό τους; Αντί να έχεις επιβάλει η εξέδρα των επισήμων τουλάχιστον στο «Γ. Καραϊσκάκης» να είναι εκκλησία έχουμε ακόμη και την περίπτωση όπου κάποιος δάγκωσε το αυτί ενός δημοσιογράφου! Και την Κυριακή έναν άλλο εργαζόμενο, άσχετο με το ποδόσφαιρο, άνθρωποι που ήταν σε υπηρεσία στο γήπεδο, με ακουστικά και μικρόφωνα ενδοσυνεννόησης, τον στρίμωξαν, έξι άτομα και του έσπασαν δυο πλευρά και δεν βρέθηκε κάποιος να τον πάει έστω έως το ιατρείο του γηπέδου.
Και αντί να ψάξεις και να τους βρεις εσύ ο ίδιος όλους αυτούς τους ψευτο-νταήδες, πριν την Αστυνομία, που δυσφημίζουν το μαγαζί σου, κάνεις σαν να μην ξέρεις το παραμικρό. Και τότε με τον Σισέ είπαμε πως είσαι καινούριος δεν έμαθες ακόμη τους κανόνες συμπεριφοράς. Αλλά πέρασε καιρός και μάλλον στα ίδια σε βρίσκω να μένεις. Έχεις περικυκλωθεί από διάφορους υπάκουους που απλά βελάζουν μπροστά σου και πίσω σου, χωρίς να ξέρουν σε τι επίπεδο έχει φθάσει το ποδόσφαιρο, σαν ψυχαγωγία και σαν εμπόρευμα, σε χώρες όπως η Αγγλία και η Γερμανία. Και αυτά που ανέχεσαι, αν δεχτώ πως δεν έχουν την έγκρισή σου, θα σου βγουν σε κακό. Φθάνω στο σημείο ν` αναρωτιέμαι αν και στο γραφείο σου μπορεί να έλθει κάποιος επισκέπτης και να είναι ασφαλής. Ή μπορεί και να τις φάει από έναν άλλο καλεσμένο σου ή από κάποιον του γραφείου σου, ενώ εσύ θα αποφεύγεις να επέμβεις; Όπως ακριβώς κάνεις και στο γήπεδο.
Σε μερικές θύρες των Ολυμπιακών οπαδών, όπως θα ξέρεις, έχουν φυτρώσει Νεοναζί συμπεριφορές, και ρώτα αν δεν έχει τύχει να ακούσεις, τι τράβηξε ο Παναθηναϊκός από τέτοιες καταστάσεις με τους ΝΟΠΟ κ.λπ. Επίσης και αυτά τα καψόνια σε προέδρους αντιπάλων όταν έρχονται στο «Γ. Καραϊσκάκης» δεν τιμούν τον Ολυμπιακό. Να δεχτώ ότι δεν το κάνατε επίτηδες να κολλήσει ο ανελκυστήρας με τον Αλαφούζο μέσα, για είκοσι ολόκληρα λεπτά και ότι δεν έσκασες στα γέλια με αυτό. Αν όμως ήταν μέσα ο Πλατινί, πόσο τιμητικό θα ήταν για την ομάδα σου αν συνέβαινε κάτι παρόμοιο; Πέταξες έξω άραγε τον υπεύθυνο για ό,τι έγινε; Πέταξες μήπως έξω και τον υπεύθυνο Τύπου του Ολυμπιακού, κ. Καραπαπά, που δήλωσε: «...πώς γίνεται ενώ έχουν μπροστά τους τον Παναθηναϊκό να ασχολούνται με τους δικούς μας ανθρώπους;».
Ποιος Παναθηναϊκός υπάρχει, κ. Καραπαπά, και γιατί πρέπει να ασχολούνται με αυτόν οι οπαδοί σας (και με ποιον τρόπο, άραγε;); Ένα ψωραλέο άλογο είναι η ομάδα των πρασίνων αυτή τη χρονιά και η Α.Ε.Κ. μια γριά ματωμένη και ταλαίπωρη, που είδαμε ποιοι μ... τη διοικούσαν όλα αυτά τα χρόνια. Ποιον έχετε, λοιπόν, να φοβάστε και με ποιον να ασχολείστε εδώ στην Ελλάδα; Ακόμη και ο Ιβάν Σαββίδης, όπως είδατε με τον Ζαγοράκη (ίσως και με την Καϊλή) σαν μπροστινούς και δυο παλαιάς κοπής Ρώσους από πίσω πάει να σας κοντράρει, κάτι σαν Μόσκοβιτς δηλαδή που επιχειρεί να τρέξει στην Οτοστράντα. Και αν κρατήσει και τον Δώνη το έχετε και του χρόνου εξασφαλισμένο. Και αντί να ασχολείστε με το πώς θα σας σέβονται και όχι πώς θα σας φοβούνται οι άλλοι, εσείς, μόνοι σας καταφέρνετε να μικραίνετε την ομάδα σας μ` αυτά και μ` αυτά. Για λίγες καρπαζιές παραπάνω. Κανονικά, λοιπόν, μια χορωδία θα έπρεπε να σας τραγουδήσει: «Έκανες τον Θρύλο μαγαζάκι, Μαρινάκη, Μαρινάκη», ευχόμενη στο τέλος «άντε και καλά μυαλά».