Συναντηθήκανε λοιπόν στο Προεδρικό ο Γ.Α.Π με τον Σαμαρά και τον Καρατζαφέρη να τα πούνε με τον Πρόεδρο της Δημοκρατίας, που είναι ένας πρώην υπουργός, παλαιός πολιτικός αξιοσέβαστος, ο κ. Παπούλιας. Είπανε, για άλλη μια φορά, οτι πρέπει να καταργηθεί ο νόμος περι ευθύνης υπουργών, κάτι που έχουμε ακούσει ξανά και ξανά, αλλά δεν καταργείται. Μετά είπανε μήπως οι βουλευτές γίνουν διακόσιοι, όχι για οικονομία χρημάτων, για «οικονομία πολιτική» (όπως πολύ σωστά εξήγησε ο Αντώνης Σαμαράς), αλλά όλοι κούνησαν το κεφάλι, είπαν σωστό θα ήταν, καλά τα λέτε, μακάρι κάποτε, έχουμε καθόλου ζεστό καφέ παρακαλώ, όχι, χωρίς ζάχαρη , μόνο με λίγο γάλα, ευχαριστώ. Σίγουρα κάποιος έθιξε τούς ατυχείς χειρισμούς της Μέρκελ που πλήρωσε η Ελλάδα, (αλλά, «βλέπετε, της γύρισε μπούμεραγκ, καταποντίστηκε στίς εκλογές»), είπανε βέβαια ευτυχώς για τα spreads που μετά τίς, επιτέλους, σωστές αποφάσεις της ΕΕ αρχίζουν και λογικεύονται, ο κ. Παπούλιας ήτανε αυτή τη φορά, είναι αλήθεια , κάπως πιό αυστηρός και τούς κούνησε το δάχτυλο των τριών παρόντων και όλα τέλος πάντων πήγαν καλά και ζήσανε αυτοί καλά και εμείς καλύτερα.
Ομως απο την συνάντηση έλειπε η αριστερά. Η αριστερά που εκπροσωπείται στο κοινοβούλιο και που, όσο και να την βρίζω εγω όταν παίρνω φόρα, φόρα κατηφόρα (κι΄ο Θεός ο ίδιος δεν με σταματά, παρ΄όλες τις καθημερινές μου προσευχές δυστυχώς), είναι μια πολύ ισχυρή φωνή η οποία μάλιστα διαφωνεί ριζικά με τούς άλλους τρείς και τον Πρόεδρο που, βασικά, συμφωνούν, παρά τίς απαραίτητες, για την πολιτική ρε γαμώτο, «διαφορές» που οφείλουν να έχουν - αλλοιώς θα μείνουν άνεργοι. Και με τη απουσία της η αριστερά, πονηρότατα σκεπτόμενη αυτή τη φορά και πολύ αποτελεσματικά, άφησε τον Γ.Α.Π, τον Αντώνη με τον κύριο Κάρολο να κάνουνε καρέ με τον Καρατζαφέρη. Με ποιόν είπατε; Ναί. Με τον Καρατζαφέρη. Ο οποίος είναι ένας έξυπνος άνθρωπος, χωρίς αμφιβολία, αλλά είναι ένας ακροδεξιός Εθνικιστής που, αν του το επιτρέπαν οι καιροί και το ποσοστό του, θα αποκάλυπτε και άλλες «ομορφιές» που κρύβει κάτω απο την, ομολογουμένως, πάρα πολύ μελετημένη και προσεκτική στάση του. Και η εικόνα που έχουμε τώρα πιά είναι οτι ο μέχρι προ τινος «φαιδρός» κ. Καρατζαφέρης, οχι μόνο φαιδρός δεν είναι, είναι ομότιμος, ισότιμος και ομοτράπεζος του ΠΑΣΟΚ, της Ν.Δ και τής Προεδρίας της Δημοκρατίας μας.
Ενω λοιπόν η κοινοβουλευτική αριστερά στέκεται στο πλευρό του δοκιμαζομένου «λαού», τέσσερις κοστουμαρισμένοι κύριοι συζητούν στο Προεδρικό - και ο ένας εξ΄αυτών είναι ο Καρατζαφέρης. Και να λεγανε και κάτι τουλάχιστον; Κάτι σοβαρό; Να παίρνανε κάποιαν απόφαση; Τίποτα. Μόνο λόγια, πολυακουσμένα. Αν θέλουνε να καταργηθεί ο νόμος περι ευθύνης υπουργών, μπορούν να τον καταργήσουν σήμερα κιόλας. Θα τον καταργήσουνε λέτε σήμερα; Η θα το αφήσουνε για αύριο-μεθαύριο, όπως κάνουν πάντα;
Τίποτα δεν θα κάνουνε. Ενω η αριστερά, καθόλου δεν θα εκπλαγώ άν την δω ακόμα και να συσπειρώνεται (τώρα, στα δύσκολα, και μετά το ξαναδιαλύει). Ηδη καλεί τον λαό σε κινητοποιήσεις και οργανώνει απεργίες και συγκεντρώσεις και κλεισίματα δρόμων και λιμανιών και καταλήψεις κρουαζιερόπλοιων και κλεισίματα αεροδρομίων και αγροτικά μπλόκα παντού - και, πώς να το κάνουμε, πολιτική είναι αυτή, πολύ καλά κάνει (απο την δική της σκοπιά μιλάμε τώρα, μη με παρεξηγήσετε πάλι). Και αυτή η απουσία της απο το Προεδρικό μέγαρο, μην φανταστείτε οτι πέρασε απαρατήρητη δυστυχώς. Μέτρησε πολύ που δεν δέχτηκε να κάτσει στο ίδιο τραπέζι με τον Καρατζαφέρη. Τους έβλεπα τούς τέσσερις τους κοστουμαρισμένους και ευγενέστατους εγώ, ο κομφορμιστής, ο κεντροδεξιός, ο Σαμαρικός, ο αστός τεσλοπάντων που καθόλου δεν την πάει την «αριστερά» με τα σπασίματα και τις διαδηλώσεις και τα κλεισίματα των δρόμων και τίς ντουντούκες της και, χωρίς να το θέλω, έλεγα απο μέσα μου «τι συνάντηση πολιτικών αρχηγών είναι αυτή, χωρίς τον Τσίπρα και την Παπαρήγα; Αφού ο Τσίπρας και η Παπαρήγα είναι το πρόβλημα, με αυτούς πρέπει να κουβεντιάσουμε, εκεί πρέπει να επιτευχθεί η «συναίνεση». Ο Γ.Α.Π με τον Αντώνη και τον Καρατζαφέρη τα βρήκανε, το ξέρουμε. Αλλά δεν είναι αυτοί το πρόβλημα είναι οι άλλοι».
Αφού οι άλλοι (νομιμότατα και δημοκρατικότατα εκλεγμένοι, μ΄αρέσουν δε μ΄αρέσουν) δεν θέλουνε να κάτσουνε στο ίδιο τραπέζι με «αυτόν που μας παρέδωσε στο Δ.Ν.Τ» και τον «φασίστα τον Καρατζαφέρη τον ακροδεξιό», αφού σηκώνουνε άλλο μπαϊράκι, εντελώς δικό τους, μήπως πρέπει ο Πρόεδρος να δράσει ως Πρόεδρος όλων των Ελλήνων και να τούς καλέσει, «σεμνα και ταπεινά» (τι σας θυμίζω τώρα, ε;), έστω ξεχωριστά, παραβιάζοντας τα «τυπικά» και τα «καθιερωμένα», να συζητήσει μαζί τους, να προσπαθήσει να τους εξηγήσει που και γιατί διαφωνεί με την στάση τους (αν διαφωνεί βέβαια) - ώστε να έχουμε και εμείς οι πολίτες την ευκαιρεία να ακούσουμε πιό καθαρά ΤΙ τελοσπάντων θέλει το ΚΚΕ και τι ο ΣΥΡΙΖΑ, τι προτείνουν και πώς φαντάζονται πως πρέπει να εφαρμοστεί αυτό που οραματίζονται ; Να εξηγήσουν στον Πρόεδρο τι θέλουν να γίνει. Πρόεδρος είναι. Αν τους καλέσει, μαζί ή χωριστά, για να τούς ακούσει και να τους καταλάβει, δεν μπορούν νομίζω να του αρνηθούν. Θα ήταν πολύ «αντιπαθητικό» κάτι τέτοιο και θα τούς κόστιζε ακριβά πολιτικά ένα «δεν έρχομαι ούτε μόνη μου / Αλέκα», ή «δεν έχουμε να πούμε τίποτα κύριε Πρόεδρε / Αλέξης».
Αυτή η συνάντηση παντως που έγινε είναι σαν να μην έγινε. Το ζήτημα είναι να αρχίσει ο διάλογος με την αριστερά που μπορεί και κατεβάζει όλο και περισσότερο κόσμο στούς δρόμους και, αν θέλει, δεν θα μας αφήσει σε ησυχία. Ο κόσμος, στο στρίμωγμα και την στεναχωρια του, την Αλέκα και τον Αλέξη θ΄ακούσει, δεν θα ακούσει τον Γ.Α.Π και τον Αντώνη - ειδικά δε όταν έχουνε κάνει και κολλεγιά με τον Καρατζαφέρη, τον εξυπνότατο στην παρούσα φάση ομολογώ «παίκτη», αλλά πάντα, μην το ξεχνάμε, ακροδεξιό και, βέβαια, επικίνδυνο.
Εγω είμαι ο κανένας και δεν έχω καμμιά δουλειά να δίνω συμβουλές σε ολόκληρο Πρόεδρο της Δημοκρατίας - αλλά θα το τολμήσω. Δεν τούς παίρνει, και την Αλέκα και τον Αλέξη, ένα τηλέφωνο να τούς καλέσει στο Προεδρικό να ακούσει τίς απόψεις τους - και ας τις αντικρούσει. Η κοινωνία ενδιαφερεται πολύ να μάθει τι σχέδια έχει η αριστερά απο δω και πέρα : Διαμαρτυρίες, καταλήψεις, μπλόκα, παράλυση της τουριστικής σαιζόν, απεργιές, κλεισίματα δρόμων, ρολλά σε λιμάνια και αεροδρόμια; Αν δεν ζητήσει να ενημερωθεί για όλα αυτά ο Πρόεδρος της Δημοκρατίας, ποιός θα το κάνει; Και πώς θα μάθουμε και εμείς τι σκέφτονται απο κεί μεριά;
Γιατί το τι σκέφεται ο Γ.Α.Π και ο Αντώνης και ο Καρατζαφέρης, εντάξει, το εμπεδώσαμε - μάλλον ΔΕΝ σκέπτονται και πολύ εντατικά. Να μάθουμε, μέσω του κ. Παπούλια, του λαοπρόβλητου Προέδρου αυτης της χώρας και τι σκέφτεται η αριστερά - το πιό πρακτικά δυναμικό κομμάτι της «οργισμένης» κοινωνίας μας αυτές τις δύσκολες για όλους μας ώρες.
ΥΓ: Για την Ιστορία θυμίζω ότι ο εκτρωματικός νόμος περί ευθύνης υπουργών (Ν. 3126/2003) του Βενιζέλου ψηφίστηκε επί υπουργείας Φίλιππου Πετσάλνικου το 2003, λίγο πριν την κατάρρευση του ΠΑΣΟΚ, με τις ψήφους και του ΠΑΣΟΚ και της ΝΔ, ώστε τα μεν στελέχη του ΠΑΣΟΚ να αποφύγουν τη φυλακή, από το «πάρτι» της περιόδου Σημίτη, τα δε στελέχη της ΝΔ να έχουν το κεφάλι τους ήσυχο όταν θα ερχόταν η στιγμή να κυβερνήσουν - όπως και ήρθε. Ο νόμος αυτός στηρίζεται στο εξίσου εκτρωματικό άρθρο 86 του Συντάγματος που εισηγήθηκε ο κ. Ευάγγελος Βενιζέλος κατά τη διάρκεια της αναθεώρησης του Συντάγματος το 2001.
 