Ίσως το πιο ενδιαφέρον εκλογικό αποτέλεσμα ήταν αυτό που συζητήθηκε λιγότερο: Ο θρίαμβος στις ευρωεκλογές του τουρκικού μειονοτικού κόμματος Ισότητας, Ειρήνης και Φιλίας (DEB).
Σύμφωνα με τα αποτελέσματα, το μειονοτικό κόμμα κέρδισε τόσο στη Ροδόπη όσο και στην Ξάνθη την πρώτη θέση - εξασφάλιζοντας στη Ροδόπη 42,82% έναντι 17,16 της Ν.Δ. και στην Ξανθη  22,33%, με τη Ν.Δ. να ακολουθεί με 18,75%.
Αυτό που καθιστά ενδιαφέροντα τα αποτελέσματα δεν είναι τόσο η δυνατότητα του DEB να επηρεάζει πολιτικά την κατάσταση ή να δυσφημίσει τους Ρωμιούς στο Ευρωκοινοβούλιο. Oι ισχύουσες εκλογικές διατάξεις δεν του επιτρέπουν να εκλέξει βουλευτή, ανεξάρτητα από τη δύναμη που έχει σε τοπικό επίπεδο. Άρα, μπορούμε να κοιμόμαστε ησυχοι...
Όμως τα αποτελέσματα παρουσιάζουν ενδιαφέρον για έναν άλλον λόγο. Διότι, επιτέλους, λύνουν το  μυστήριο του τι είναι η μειονότητα.
Ως γνωστόν, η επίσημη άποψη είναι ότι η μεινότητα είναι «μουσουλμανική» και ότι υποδιαιρείται σε 3 εθνοτικές ομάδες: τους Ρομά, τους Πομάκους και τους «τουρκογενείς» (τι ακριβώς σημαίνει ο όρος «τουρκογενής» και πώς διαφοροποιείται από το «Τούρκος» είναι ασφαλως ένα ενδιαφέρον ερώτημα, που όμως δεν θα μας απαχολήσει σήμερα). Η επίσημη άποψη εφαρμόζεται από τα ελληνικά δικαστήρια  τα οποία σπεύδουν να απαγορεύουν τη λειτουργία οποιουδήποτε μειονοτικού σωματείου φέρνει την λέξη «τουρκικό» - επισύροντας φυσικά καταδίκες απο το Ευρωπαικό Δικαστήριο των Δικαιωμάτων του Ανθρώπου.
Την επίσημη ελληνική άποψη έχουν κατά καιρούς αμφισβητήσει πολλοί  Έλληνες και ξένοι νομικοί, εθνολόγοι, κ.ά. Ο τελευταίος που την αμφισβήτησε, όπως όλοι θυμόμαστε, ήταν ο υποψήφιος βουλευτής του ΣΥΡΙΖΑ, Δ. Χριστόπουλος, που υποστήριξε ότι σήμερα αυτές οι διακρίσεις δεν έχουν ιδιαίτερο νόημα, καθόσον όλη η μειονότητα έχει μια τουρκική πολιτισμική και εθνοτική (όχι «εθνική»!) συνείδηση. Οι δηλώσεις του, όπως ήταν αναμενόμενο, προκάλεσαν μεγάλες αντιδράσεις.
Όμως, τα πρόσφατα εκλογικά αποτελέσμα φαίνεται να δικαιώνουν το στέλεχος του ΣΥΡΙΖΑ.
Εδώ θα πρέπει να επισημανθούν δύο πράγματα.
1. Ότι το DEB, σαφώς θεωρεί τον εαυτό ως εκφραστή μιας «τουρκικής» μειονότητας. Έτσι π.χ. στο μανιφέστο του αναφέρει ότι: «πρέπει να δοθεί ένα μήνυμα στη νοοτροπία και στις πολιτικές που δεν λαμβάνουν υπόψη τα δημοκρατικά αιτήματα της τουρκικής μειονότητας της Δυτικής Θράκης».
Αν μάλιστα πιστέψουμε και τα ρεπορτάζ των ελληνικών ΜΜΕ, σύμφωνα με τα οπoία το το DEB κατευθύνεται από το τουρκικό προξενείο, ενισχύεται ακόμα περισσότερο η άποψη για την «τουρκική» φύση του κόμματος.
Όπως γράφει χαρακτηριστικά το Εθνος.gr.: «το τουρκικό προξενείο, που κινεί τα νήματα, έχει δώσει εντολή για στοίχιση όλων των μειονοτικών δυνάμεων πίσω από το DEB, στο οποίο ηγείται ο Μουσταφά Αλή Τσαούς». Και συνεχίζει: «Το Κόμμα επιχειρεί, και μέσω της καμπάνιας που έχει ξεκινήσει, να προβληθεί ως ο μοναδικός και αυθεντικός εκφραστής της "τουρκικής ταυτότητας" της μουσουλμανικής μειονότητας».
2) Ότι, όπως αποκάλυψε ρεπορτάζ του Mega, το 90% των μειονοτικών στην περιοχή ψήφισαν το DEB, δηλαδή ένα κόμμα που απευθύνεται στην «τουρκική μειονότητα».
Αν λοιπόν κανείς συσχετίσει τα παραπάνω δύο στοιχεία, προκύπτει αβίαστα το συμπέρασμα ότι σήμερα η μειονότητα στη Θράκη αυτοπροσδιορίζεται εθνοτικά ως «τουρκική». Καλώς ή κακώς και για χίλιους δύο λόγους.
Ο κ. Χριστόπουλος λοιπόν φαίνεται ότι είχε δίκιο. Ίσως να ήταν καλύτερα να μην είχε, αλλά -δυστυχώς ή ευτυχώς- είχε.
Θα έχουν τουλάχιστον το θάρρος να το αναγνωρίσουν οι διάφοροι επικριτές και υβριστές του και να του ζητήσουν συγγνώμη;