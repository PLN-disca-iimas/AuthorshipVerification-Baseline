Ένα προσωρινό αντίο στους συνεργάτες και επισκέπτες του protagon.gr. καθ όσον σε όλη την διάρκεια της προεκλογικής αγκιτάτσιας δεν θα ορθογραφώ πολιτικά στο site. Στις  επόμενες εκλογές θα είμαι υποψήφιος του κόμματος ΔΡΑΣΗ στο Υπόλοιπο Αττικής.

Το κεντρικό σύνθημα του κόμματος «Πολίτες όχι πελάτες» εκφράζει απόλυτα τις απόψεις μου: Το πελατειακό σύστημα που άσκησαν ΠΑΣΟΚ και ΝΔ και νομιμοποίησαν ιδεολογικά ΚΚΕ, Σύριζα και ΛΑΟΣ οδήγησε την χώρα στην καταστροφή.

Για μένα το πιο ελκυστικό χαρακτηριστικό του ηγέτη της ΔΡΑΣΗΣ Σ.Μάνου είναι ότι ένα μεγάλο τμήμα της κοινής γνώμης τον θεωρεί «άφιλο». Στα ελληνικά η έκφραση «άφιλος πολιτικός» μεταφράζεται ως ο πολιτικός που δεν έκανε διορισμούς. Για όσους δεν το γνωρίζουν η ρήξη του Μάνου με την «λαϊκή Δεξιά» χρονολογείται από την ημέρα που αρνήθηκε ως υπουργός Οικονομικών να διορίσει την σύζυγο επιφανούς στελέχους της στην ΔΕΗ. Αν σκεφτούμε τώρα ότι κάθε διορισμός στο δημόσιο κοστίζει 1,5 εκατομ. ευρώ στους φορολογούμενους τότε πιστεύω ότι ήρθε η ώρα να επιβραβεύσουμε έναν «άφιλο» πολιτικό.

Ισχυρίζονται οι παλαιοί πολιτικοί ότι άλλαξαν, ότι «έμαθαν από τα λάθη», ότι κάνουν «νέα αρχή». Υπάρχει ένας απλός τρόπος να αποδειχθεί αν λένε την αλήθεια: Ζητήστε τους να δώσουν στην δημοσιότητα τα ονόματα όλων όσων διόρισαν στο δημόσιο κατά την διάρκεια της θητείας τους. Αν το πράξουν, έχουν πράγματι μετανοήσει και τότε επιβραβεύστε τους με την ψήφο σας. Αν όχι τότε η Δράση είναι μονόδρομος. 

Οι 6 βασικές αρχές στις οπoίες στηρίζεται το κοινωνικό μου όραμα είναι:
1)Το κράτος αναλαμβάνει εκείνες και μόνο εκείνες τις δραστηριότητες τις οποίες δεν μπορούν να φέρουν σε πέρας ατομικά οι πολίτες.
2)Τα δημόσια αγαθά χρηματοδοτούνταιαπό το κράτος αλλά δεν παράγονται κατ ανάγκη από το κράτος. Π.χ το κράτος θα καταβάλλει δίδακτρα σε όλους όμως τα σχολεία μπορεί να είναι κάθε είδους ιδιοκτησιακής μορφής και όχι κατ ανάγκη κρατικά.
3)Ο πολίτης καταβάλλει φόρους ως αντάλλαγμα για ορισμένες υπηρεσίες που του παρέχει το κράτος. H ανταποδοτικότητα είναι η μόνη αρχή που νομιμοποιεί την φορολογία. Όταν το  κράτος αποτυγχάνει να του παράσχει τις υπηρεσίες, τότε ο πολίτης απαλλάσσεται από την υποχρέωση καταβολής φόρων.
4)Ο πολίτης έχει το δικαίωμα να κατανείμει το ποσό που του αναλογεί σε φόρους στις δημόσιες εκείνες υπηρεσίες πού εκπροσωπούν τις ιεραρχήσεις του. Με την συμπλήρωση της φορολογικής του δήλωσης ο κάθε πολίτης θα υποδεικνύει σε ποιους δημόσιους φορείς θα διοχετευθούν τα χρήματα που πρόκειται να καταβάλλει.
5)Τα σχολεία δεν έγιναν για να έχουν δουλειά οι εκπαιδευτικοί, τα νοσοκομεία για να έχουν δουλειά οι γιατροί , οι σιδηρόδρομοι για να έχουν δουλειά οι σιδηροδρομικοί, τα ΜΜΕ για να έχουν δουλειά οι δημοσιογράφοι κλπ. Όλοι αυτοί οι οργανισμοί έχουν ένα και μοναδικό λόγο ύπαρξης: Tην ικανοποίηση εκείνων που χρησιμοποιούν τις υπηρεσίες τους. Όταν αποτυγχάνουν, κλείνουν.
6) Ο ανταγωνισμός δεν θα λειτουργεί μόνο στο επίπεδο των επιχειρήσεων. Θα λειτουργεί και στο επίπεδο δήμων η νομών που θα έχουν το δικαίωμα να καθορίζουν την δική τους φορολογική, εκπαιδευτική και κοινωνική πολιτική. Άλλοι δήμοι θα γίνουν θερμοκοιτίδες μιας δυναμικής ανάπτυξης ενώ άλλοι θα συνεχίζουν να μαραζώνουν στα πλαίσια του κρατικοδίαιτου μοντέλου. Από την πλευρά τους οι πολίτες της χώρας θα αποκτήσουν την δυνατότητα να «ψηφίζουν με τα πόδια τους» επιλέγοντας να ζήσουν στις περιοχές εκείνες της Ελλάδας πού θα ανταποκρίνονται στις προτιμήσεις και στα οράματα τους.   
 
Η ΔΡΑΣΗ  πρέπει να μπει στην Βουλή. Διότι είναι η μόνη παράταξη πού  προσφέρει νέες αντιλήψεις. Ακόμα και αν πιστεύετε ότι αυτές οι αντιλήψεις  είναι «κακές» θα πρέπει να εύχεσθε να υπάρχουν. Διότι αλήθεια πως θα ξέρετε ότι οι δικές σας αντιλήψεις είναι «καλές» αν δεν υπάρχουν «κακές» αντιλήψεις για να τις αντιπαραθέσετε; 
 