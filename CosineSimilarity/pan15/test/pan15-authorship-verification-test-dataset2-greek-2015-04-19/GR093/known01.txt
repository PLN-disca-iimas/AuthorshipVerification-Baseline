Σαν οπαδός, από τις ομάδες της Α` Εθνικής υποστηρίζω μόνο την ομάδα της Ξάνθης, έτσι, λόγω κάποιων δεσμών που αισθάνομαι να έχω με τη Θράκη. Σαν Έλληνας φίλαθλος όμως από την αρχή αυτού του πρωταθλήματος, για μια και μόνη φορά προτιμούσα να έλθει πρώτη η ομάδα του Ολυμπιακού διότι στα μάτια μου φαινόταν η Π.Α.Ε. του Πειραιά η πιο οργανωμένη από όλες. Με κάποιο πρόεδρο αποφασισμένο να πληρώσει για να έλθουν ποδοσφαιριστές, να παιχτεί καλύτερη μπάλα, να μπορεί να αντιμετωπίσει, έτσι τουλάχιστον μου φαινόταν,  μόνο αυτή κάποιες από τις ομάδες της Ευρώπης χωρίς να εξευτελιστεί, να οργανώσει την ομάδα του πιο καλά από τις υπόλοιπες, όταν οι άλλοι, κυρίως οι πράσινοι καιροσκόποι και οι κίτρινοι κλεφτοκοτάδες, οδηγούσαν τις δικές τους ομάδες στον κατήφορο.

Φαίνεται πως ο Ολυμπιακός το πρωτάθλημα έστω και ανεπίσημα το πήρε χθες το βράδυ. Μόνο που θα πρέπει να είσαι πολύ φανατικός και με πολλά προβλήματα στα μάτια και το μυαλό για να αναφωνήσεις «Άξιος» και να τον συγχαρείς, μετά από όσα έγιναν στο «Γ. Καραϊσκάκης». Ας μην πούμε ότι το ποδόσφαιρο πήγε πίσω γιατί ήδη ήταν το επίπεδο για κλάματα. Ας πούμε καλύτερα ότι αποδείχθηκε πως για χρόνια ακόμη, μια ομάδα Ελλήνων αμόρφωτων αλλά και αδίστακτων πλουτοκρατών θα πλακώνονται για το ποδόσφαιρο, όπως το κάνουν αυτό τον καιρό και για τις άδειες των καζίνο, των φωτοβολταϊκών, των οικοπέδων, των ΜΜΕ, και στο να πατρονάρουν διάφορους πολιτικούς.

Τους γνωρίζουμε όμως καλύτερα μέσα από το ποδόσφαιρο, αφού υπάρχουν τόσες εφημερίδες που τις χρηματοδοτούν και εκείνες αισθάνονται υποχρεωμένες να γράφουν γι` αυτούς. Τους γνωρίζουμε, πέρα από τα λιβάνια και τα κεριά των «δημοσιογράφων» και κατ` ευθείαν μέσα από τις δηλώσεις τους. Αυτό έγινε και με τον κ. Μαρινάκη, μεγαλομέτοχο του Ολυμπιακού. Που δεν πρόλαβαν να τον προστατέψουν. Και ο άνθρωπος εκτέθηκε τόσο με αυτά που είπε ώστε θα τον συνοδεύουν σε ό,τι άλλο κάνει στη συνέχεια. Και αν ακόμη κατορθώσει κάποτε να πει και μια σωστή κουβέντα ο κόσμος θα έχει την εικόνα ενός έξαλλου κυρίου που μεταξύ άλλων είπε:
«Πήραμε μια πεντακάθαρη νίκη»
«Διδάξαμε ήθος»
«Είναι φυσιολογικό(!!!!!!!!!) να μπουν πέντε φίλαθλοι(αλήθεια μέχρι πού έμαθε να μετράει;) μέσα στο γήπεδο»
«Σήμερα νικήσαμε 2-1 αντί για 5-1»
«Τα παιδιά που είναι Ολυμπιακοί θα πάνε τη Δευτέρα υπερήφανα στα σχολεία τους»

Και, αυτός ο Μαρινάκης, με τον ανερμάτιστο και ασύντακτο λόγο, που όμως είναι πρόεδρος του πρωταθλήματος, άρα όλων των ομάδων και των παικτών να λέει στο Σισέ, δηλαδή σε ποδοσφαιριστή, άσχετα από το πόσο διάσημος είναι, καθώς αυτός περνάει από μπροστά του όντας και φιλοξενούμενος στο γήπεδό του: «We screwed you»; Άραγε θα βρεθεί κάποιος να του επιβάλει ποινή για δυσφήμιση του αθλήματος ή θα αρκεστούμε στο ότι δυσφήμισε γενναία ο ίδιος τον εαυτό του;

Δεν είναι όμως ο μόνος που αυτο-δυσφημίστηκε. Και οι άνθρωποι που εργάζονται στην Ν.Ε.Τ. έκαναν το ίδιο. Δεν τοποθέτησαν καλά τις κάμερες και δεν έδιναν ή δεν ήταν σε θέση να δώσουν ολοκληρωμένη την εικόνα σε κρίσιμες φάσεις. Να δούμε ο κ. Ταγματάρχης, ο διευθυντής τους θα τολμήσει να ασχοληθεί με το θέμα; Αν όχι, πώς θα κρυφτεί, όταν υπάρχουν μερικά εκατομμύρια πελάτες-μάρτυρες; Ή μήπως θα τους αγνοήσει;

Δυο λόγια και για τον προπονητή του Ολυμπιακού. Από την προηγούμενη φορά που ήταν στην Ελλάδα και ακόμη περισσότερο τώρα μου δίνει την εντύπωση ενός βιοπαλαιστή αναγκασμένου να καθαρίζει εδώ στη χώρα μας τουαλέτες. Σιχαίνεται αλλά πληρώνεται καλά και γι αυτό μένει. Τι δήλωσε χθες; «Το ελληνικό ποδόσφαιρο είναι έτσι και πρέπει αυτό να το δεχτώ». Πήρε δηλαδή τη σφουγγαρίστρα του και την έτριψε στη μούρη μας. Καλά έκανε, αφού του δώσαμε και πάλι το δικαίωμα.

Για την Αστυνομία του επιτυχημένου Παπουτσή τι να πεις; Από ημέρες πριν κουβαλούσαν από ό,τι ειπώθηκε δυναμιτάκια και άλλα οι οπαδοί στο Στάδιο του Ολυμπιακού. Γιατί οι Κλουζό της Κατεχάκη δεν έκαναν το Σάββατο το πρωί έλεγχο ίσως και με σκυλιά;

Το Στάδιο «Γ. Καραϊσκάκης» πρέπει να κλείσει μέχρι το τέλος του πρωταθλήματος. Και να αποζημιωθούν φυσικά όσοι από τους κατόχους  των εισιτηρίων διαρκείας το επιθυμούν από την Π.Α.Ε. Ολυμπιακός. Ακριβώς όπως γίνεται στο θέατρο ή τον κινηματογράφο άμα δεν γίνει μια παράσταση ή μια προβολή.
Ο παίκτης του Παναθηναϊκού Σεμπάστιαν Λέτο πρέπει να τιμωρηθεί διότι έπαιξε θέατρο πως τάχα τον χτύπησε ο Τοροσίδης και διότι έψαχνε μετά στα αποδυτήρια να τον βρει και να του το ανταποδώσει.
Ο Τοροσίδης αφού αποβλήθηκε έπρεπε να είναι στα αποδυτήρια άρα αν στο τέλος βρέθηκε στη συρόμενη είσοδο διαπληκτιζόμενος πρέπει να τιμωρηθεί επιπλέον.

Η Διοίκηση του Παναθηναϊκού ήτα και πάλι απούσα. Έστειλε στα δύσκολα και πάλι έναν άνθρωπο που ουσιαστικά είναι ένας υπάλληλος. Επιμένει να μην μαθαίνει.

Οι οπαδοί του Ολυμπιακού, που μπήκαν μέσα και όντας πολλοί θέλησαν να κυνηγήσουν παίκτες του Παναθηναϊκού είναι θρασύδειλοι. Και έτσι θα τους θυμόμαστε. Το ποδόσφαιρο που παίχτηκε θέλουμε να το ξεχάσουμε. Τον διαιτητή επίσης. Για να μπαίνει στο γήπεδο και να αυτογελοιοποιείται έτσι, μπροστά σε εκατομμύρια ανθρώπους, θα πει ότι υπήρχε ανωτέρα βία. Άρα του συμπαραστεκόμαστε και λυπόμαστε για τη θλιβερή θέση του...
 