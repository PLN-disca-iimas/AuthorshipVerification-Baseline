Ο κ. Γιάννης Στουρνάρας είναι άνθρωπος με χιούμορ. Το καταλαβαίνεις αμέσως και από τον τρόπο που κουρεύεται. Και αυτό τα χιούμορ του το έχει μεταδώσει και στους ικανότατους συνεργάτες του. Αρκούσε να διαβάσει κάποιος την αιτιολογική πράξη στον περιβόητο νόμο του Ιουλίου όπου απέλυε και έβαζε φόρους κλπ. Στην πρώτη κιόλας σελίδα οι συγγραφείς της έκθεσης έκαναν λόγο για το πόσο καλά πηγαίνει η οικονομία! Επειδή φαίνεται πως κάποιοι ή δεν τη διάβασαν ή γέλασαν κιόλας ο κ.Υπουργός συνέχισε την πλάκα με εκείνη την περιβόητη χαρμόσυνη δήλωση, την ημέρα που υπογράφτηκε η παράδοση του Ο.ΠΑ.Π. ότι έχουμε και κάτι δισεκατομμύρια πρωτογενές πλεόνασμα στο επτάμηνο. Όπου και ο πιο αγράμματος ρεπόρτερ του Υπουργείου Οικονομικών αφού κατάλαβε ότι οι αριθμοί έβγαζαν έλλειμμα στην πραγματικότητα αφού δεν είχαν υπολογιστεί τα όσα βεβαιωμένα χρωστάει το κράτος και όχι πλεόνασμα, μετά, υπακούοντας σε κάποιο αόρατο για εμάς νεύμα, που σήμαινε «χαμογέλα ρε, τι σου ζητάνε», δεν τόλμησε να πει ότι ή ο κ. Υπουργός πάλι μας κάνει ένα αστείο.
Δεν χαμογελούν όμως καν οι εξαγωγικές επιχειρήσεις που περιμένουν να πάρουν την επιστροφή του Φ.Π.Α. και αγωνιούν για ρευστό. Αλλά ο Υπουργός όπως δήλωσε στο Bloomberg (βρείτε εδώ την απομαγνητοφωνημένη συνέντευξή του στο site infostires) όταν του είπαν για το ένα μας λέτε ότι θα το κανονίσετε, για το άλλο ότι δεν εστιάζετε εκεί, για το τρίτο ότι δεν είναι αυτό το πρόβλημά σας, τελικά ποια είναι τ η έγνοια σας απήντησε: Μόνον η εφαρμογή του προγράμματος. Πιο πριν όμως είχε παραδεχτεί ότι δεν έχει καν ούτε σκέπτεται να καταρτίσει εναλλακτικό σχέδιο (Plan B). Τόση σιγουριά.
Η δική μου άποψη είναι πως τον έχουν παραχαϊδέψει τα Μέσα τον κ. Στουρνάρα. Μπορεί εδώ κι εκεί να ακούς λίγο για το ένα λίγο για το  άλλο, αλλά αποφεύγουν να βάλουν μέσα στο ίδιο καλάθι όλες τις γκάφες και τις εμμονές του. Προτιμούν να τις αποδίδουν σε διάφορες αόρατες δυνάμεις τόσο που κοντεύει να πειστεί το κοινό ότι μπορεί να μην είναι και από αυτό τον κόσμο. Δηλαδή για όλες τις καθυστερήσεις, τους παραλογισμούς και τις επαναλήψεις στα όσα σου ζητούν με τις φορολογικές δηλώσεις και τις καταρρεύσεις των συστημάτων δεν έχει ευθύνη το Υπουργείο του; Για όλες αυτές τις δυσκολίες στη χρηματοδότηση της Αγοράς εκείνος δεν έχει ευθύνη; Όμως διαβάζουμε ότι φώναξε τους Διοικητές των Τραπεζών και τους «μάλωσε». Μετά από αυτό πάντως κάποια διαφορά δεν νοιώσαμε. Όποιος το ψάξει λίγο περισσότερο, αυτός και το επιτελείο του έχουν επίσης κάνει καθοριστικά λάθη (;) στη φορολόγηση των αποδήμων Ελλήνων. Τους ζητούν ή να πληρώσουν δυο φορές φόρους ή να ξεχάσουν τη χώρα που γεννήθηκαν. Δηλώνει πως δεν μπορούν να κουρευτούν δάνεια. Πρόκειται όμως για δάνεια που έχουν συναφθεί όχι απλά με άλλους μισθούς αλλά και με τον υπολογισμό ότι κάποιος θα τα ξεπλήρωνε σχετικά άνετα παίρνοντας το εφάπαξ, που είναι (ήταν καλύτερα) λεφτά δικά του. Αλλά ο κ. Στουρνάρας αυτά τα λεφτά των απλών ανθρώπων δεν είχε την ίδια δυσκολία με τα λεφτά των Τραπεζών, να τα αφήσει στον τόπο και κουρεμένα. Ενώ βέβαια για τις Τράπεζες πονάει (κάποιος δημοσιογράφος που ψάχνει πολύ τα πράγματα μου είπε το Μάϊο: η φασαρία με την Εθνική έγινε για να είναι ο Τουρκολιάς πρόεδρος). Θεωρεί άλλωστε και το δηλώνει (την Κυριακή) πως οι πλειστηριασμοί θα γίνουν και χωρίς αναισθητικό μάλιστα.
Η πλάκα συνεχίζεται και με αυτές τις «εντυπωσιακές» επιδρομές του Σ.Δ.Ο.Ε. και την καρατόμηση Σταυρίδη. Καλά έκαναν και πήγαν και έλεγξαν εδώ κι εκεί. Εντάξει δεν πήγαν να ελέγξουν αν κόπηκαν τίποτα αποδείξεις εκεί που έριχνε τις μπαλωθιές ο κ. Μαρινάκης ή εκεί που ο κ. Μαχαιρίτσας μαζί με τον κ. Σταρόβα μερακλωμένοι έπαιζαν μέχρι το πρωί σε γάμο εφοπλιστή. Προφανώς αμείφθηκαν με τίποτα κοψίδια και όχι με χρήματα. Όσο για την περίπτωση Σταυρίδη έχουμε ακριβώς το σιγά το γάιδαρο μη στάξει η ουρά του. Μπήκε στο αεροπλάνο του λεφτά και αυτά ο κ. Στουρνάρας, σε συνενόηση με τον Πρωθυπουργό δεν τα σηκώνει. Σας λέω έχει χιούμορ που δύσκολα το παρακολουθείς. Ο λαμπρός αυτός κ. Σταυρίδης (εκλεκτός να θυμίσω του κ. Στέφανου Μάνου πρώτα, για να ξέρουμε κάτι και για τα γούστα και εκείνου του αρχηγού) έπρεπε να είχε φύγει από τότε που ήταν στην Ε.Υ.Δ.Α.Π. Όταν ανήγγειλε πως θα κατεβάσει την τιμή του νερού. Πού το κακό; Πρώτα έκανε με αυτό τον τρόπο ακόμη πιο εύκολη την εξαγορά από ιδιώτες μιας εξαιρετικής εταιρείας και το πιο αστείο βέβαια ήταν ότι θα πανηγύριζε όποιος διέθετε πισίνα ή σκόπευε να κατασκευάσει. Εντελώς κατά τύχη, ο κ. Σταυρίδης ήταν ο ιδιοκτήτης της μεγαλύτερης κατασκευαστικής εταιρείας για πισίνες. Όμως τότε πήρε και προαγωγή για το Τ.Α.Ι.Π.Ε.Δ. Τώρα τάχα μου τους πείραξε μια φωτογραφία στο αεροπλάνο του κ. Μελισσανίδη με την αεροσυνοδό του. (Ενώ εδώ και εβδομάδες οι οικονομικές εφημερίδες βούιζαν πως στην Κυβέρνηση δεν τον θέλουν πια το Σταυρίδη). Εντωμεταξύ διατηρεί τον Διευθυντή της Στατιστικής Υπηρεσίας ενώ διενεργείται ανάκριση για την εμπλοκή του στην παραποίηση στοιχείων σχετικών με την Οικονομία. Εκεί δεν υπάρχει η ανάλογη ευαισθησία προφανώς.
Τα σχόλια κάτω από αυτά που γράφουμε είναι ελεύθερα και ανοικτά. Ας μου υποδείξει κάποιος κάτι δημιουργικό που σκέφθηκε και εφάρμοσε το επιτελείο του κ. Στουρνάρα την τελευταία χρονιά. Μπορεί να φανεί χρήσιμο και σε όσους τον υποστηρίζουν ακόμη μέσα στην Κυβέρνηση. Έχω όμως κι εγώ μια απορία: Πόσο «πολιτικά ζώα» είναι εκεί στο Μαξίμου, κατά τη γνωστή στερεοτυπική έκφραση, που δεν καταλαβαίνουν το πόσο  βαρίδι γίνεται στα πόδια τους μέρα με την ημέρα ο κ. Στουρνάρας με όλο αυτό το κακώς εννοούμενο «χιούμορ» του και την αναποτελεσματικότητά του σε θέματα οικονομικής ανάπτυξης; Βέβαια δεν περνάει απαρατήρητο το ότι χθες η δήλωση του Πρωθυπουργού πως παίρνει επάνω του το θέμα των πλειστηριασμών ήταν και μια πρώτη «φάπα» από το περιβάλλον του Μαξίμου στο σβέρκο του ακλόνητου (έως τώρα ) Υπουργού. Και το απόγευμα συναντήθηκαν Σαμαράς-Βενιζέλος χωρίς Στουρνάρα. Ίσως το κυβερνητικό ένστικτό της αυτοσυντήρησης εκεί μέσα άρχισε να κάνει αισθητές τις ενορμήσεις του και να έχουμε εξελίξεις.
Υ.Γ.: Δημοσιεύω μια φωτογραφία ενός ακινήτου κατά παράκληση του ιδιοκτήτη του. Δεν ξέρει αν πρέπει να το δηλώσει σαν πρώτη κατοικία ή σαν εξοχικό. Είναι δίπλα στο έγχρωμο (ανάλογα με τα απόβλητα των εργοστασίων) ποτάμι στη Νέα Χαλκηδόνα. Δεν έχει μου είπε αν έχει κρατήσει την απόδειξη για την καρέκλα στο βάθος, αλλά τον διαβεβαίωσα ότι ο κ. Υπουργός είχε πάντα κατανόηση για τα προβλήματα των απλών ανθρώπων.