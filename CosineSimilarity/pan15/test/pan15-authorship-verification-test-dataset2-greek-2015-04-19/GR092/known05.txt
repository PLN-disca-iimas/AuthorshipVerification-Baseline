Πρέπει να ομολογήσω ότι οι περιφερειακές και δημοτικές εκλογές της Κυριακής με αφήνουν παγερά αδιάφορο. Από τη μία οι υποψήφιοι για τις περιφέρειες και τους μεγάλους δήμους με την απόλυτα ξύλινη γλώσσα τους (το είδαμε και εδώ στο protagon). Από την άλλη η μετατροπή τους ή πιο σωστά η στρέβλωσή τους σε γκάλοπ υπέρ ή εναντίον του μνημονίου και της κυβέρνησης, που πρώτος ο αρχηγός της Νέας Δημοκρατίας πέταξε το γάντι και που στη συνέχεια ο πρωθυπουργός το σήκωσε στη διακαναλική συνέντευξή του απειλώντας με βουλευτικές εκλογές, με απογοήτευσαν. Σε σημείο που να μην με ενδιαφέρει καθόλου η έκβασή τους.

Όμως, την περασμένη Τρίτη, άκουσα από το βραδυνό δελτίο της τηλεόρασης, ότι στον Βάμο της Κρήτης και σε κάποιο άλλο επίσης μικρό επαρχιακό μέρος, που δεν θυμάμαι, δύο Αγγλίδες διεκδικούν τη ψήφο των δημοτών στις εκλογές της Κυριακής. Βρήκα την είδηση πολύ ενδιαφέρουσα και είπα να ψάξω πόσες τέτοιες περιπτώσεις έχουμε στους κυριότερους συνδυασμούς στο δήμο της Αθήνας. Είναι λιγότεροι από δέκα! Μικρός λοιπόν ο αριθμός αλλοδαπών υποψήφιων στην Αθήνα και την ευρύτερη περιφέρεια όπου ζούν πάνω από 800.000 αλλοδαποί από τους οποίους οι 500.000 είναι νόμιμοι μετανάστες.

Σύμφωνα με τον Καλλικράτη, δημοτικός σύμβουλος, σύμβουλος της δημοτικής ή τοπικής κοινότητας ή εκπρόσωπος τοπικής κοινότητας μπορεί να εκλεγεί ο πολίτης κράτους - μέλους της Ευρωπαϊκής Ενωσης, ο ομογενής και ο νομίμως διαμένων αλλοδαπός υπήκοος τρίτων χωρών, κατά το άρθρο 17 του ν. 3838/ 2010 (ΦΕΚ Α` 49), εφόσον έχει συμπληρώσει το 18ο έτος της ηλικίας του κατά την ημέρα διενέργειας των εκλογών, σύμφωνα με τις ειδικότερες διατάξεις της σχετικής νομοθεσίας.

Γιατί λοιπόν τόσοι λίγοι αλλοδαποί στα ψηφοδέλτια; Μήπως είναι δείγμα ρατσισμού της κοινωνίας μας; Η απάντηση δεν είναι εύκολη όπως ίσως να νόμιζε κανείς και πιστεύω ότι όποιος θα έσπευδε να ρίξει το ανάθεμα του ρατσισμού μάλλον θα απλοποιούσε τα πράγματα. Χωρίς να είμαι κοινωνιολόγος θέλω να διατυπώσω κάποιες σκέψεις, και βέβαια περιμένω τις απόψεις των αναγνωστών.

Η συντριπτική πλειοψηφία των νόμιμων αλλοδαπών και μεταναστών στη χώρα μας εργάζεται με χαμηλές απολαβές, συχνά αρκετά κατώτερες από εκείνες των Ελλήνων για τις ίδιες δουλειές. Ο σκληρός βιοπορισμός δεν αφήνει και πολλά περιθώρια για δραστηριότητες προσφοράς στο κοινωνικό σύνολο. Η χαμηλή μόρφωση των περισσότερων είναι άλλος ένας σοβαρός ανασταλτικός παράγοντας τόσο για τους ίδιους όσο και για όσους υποψήφιους δήμαρχους και περιφερειάρχες θα ήθελαν να τους εντάξουν στα ψηφοδέλτιά τους. Άλλος ένας παράγοντας είναι και η γκετοποίηση πολλών από αυτούς τους μετανάστες. Να σημειώσω ότι κατά τη γνώμη μου η γκετοποίηση και ο κοινωνικός αποκλεισμός δεν είναι μόνο ευθύνη δική μας αλλά συχνά και των ίδιων των μεταναστών. Ειδικότερα όσοι από αυτούς είναι μουσουλμάνοι, έχουν μια τάση να «μένουν» μεταξύ τους και να μην ανακατεύονται με την υπόλοιπη κοινωνία στην οποία ζουν. Οι κοινωνικές δομές και συμπεριφορές των μουσουλμάνων επηρεάζονται πολύ από τη θρησκεία τους η οποία είναι έντονα παρούσα στην καθημερινότητά τους. Η θέση της γυναίκας, το ό,τι όσοι δεν είναι μουσουλμάνοι είναι για πολλούς, εκτός από αλλόθρησκοι, και εχθροί του ισλαμισμού, είναι μερικά από τα στοιχεία που από μόνα τους τους καθιστούν εύκολα «ξένους». Χαρακτηριστικό το παράδειγμα των Τούρκων στη Γερμανία όπου παρά τα γενναία και προοδευτικά μέτρα της κυβέρνησης επί δεκαετίες, οι τούρκοι μετανάστες παραμένουν σε μεγάλο βαθμό γκετοποιημένοι. Για να φτάσουμε στη δήλωση-ομολογία της κας Μέρκελ ότι το πείραμα της πολυπολιτισμικότητας απέτυχε στη χώρα της.

Πάμε πάλι τώρα στις δύο Αγγλίδες υποψήφιες. Όπως άκουσα να λένε στην τηλεόραση κάτοικοι των περιοχών αυτών, οι ξένοι ευρωπαίοι ήρθαν στην Ελλάδα για διακοπές, τους άρεσε ο τόπος, ο ήλιος και ο τρόπος ζωής των Ελλήνων και αποφάσισαν να εγκατασταθούν μόνιμα. Αγόρασαν σπίτια, έμαθαν ελληνικά και ανακατεύτηκαν με τον ντόπιους οι οποίοι τους θεωρούν πια δικούς τους ανθρώπους. Η διαφορά της περίπτωσης αυτής με εκείνη των μεγάλων αστικών κέντρων είναι προφανής. Ηρθαν με τη θέλησή τους, διαθέτουν κάποια χρήματα και σίγουρα διαθέτουν και κάποιο μη μηδενικό επίπεδο μόρφωσης. Το παράδειγμα του Αφρικανού που εξελέγη δήμαρχος σε πόλη της Σλοβενίας είναι χαρακτηριστικό. Σπούδασε ιατρική στη Σλοβενία και ασκεί το επάγγελμα του γιατρού στη μικρή αυτή πόλη.

Ο πολύ μικρός αριθμός υποψήφιων αλλοδαπών στα μεγάλα αστικά κέντρα είναι κατά τη γνώμη μου κυρίως θέμα οικονομικού, και κοινωνικού επιπέδου καθώς και παραδόσεων των μειονοτήτων αυτών, και λιγότερο θέμα του δικού μας ρατσισμού.
 