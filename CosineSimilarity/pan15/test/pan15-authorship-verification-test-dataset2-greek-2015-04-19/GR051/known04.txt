Πέρασα χθες το πρωινό μου στο πεζοδρόμιο έξω από το Προεδρικό Μέγαρο, παρέα με δημοσιογράφους, οπερατέρ, αστυνομικούς και με τους τσολιάδες που στέκονταν αλύγιστοι καθώς άλλαζαν βάρδιες ανά τακτά διαστήματα, δίπλα στην πύλη. Δύο ώρες είναι πολύ. Πολύ παραπάνω από την συνηθισμένη διάρκεια των συναντήσεων ενημέρωσης του Προέδρου από τον Πρωθυπουργό. Άλλες φορές συζητάμε τα νέα μας, τί τρέχει στις δουλειές μας, λέμε πολιτικο-δημοσιογραφικά κουτσομπολιά, ή μιλάμε για ποδόσφαιρο και για τις οικογένειές μας.

Χθες υπήρχε μόνο ένα θέμα συζήτησης: αν υπάρχει παρακάτω από κει που βρισκόμαστε.  Η ερώτηση είναι πολύ απλή. Αφοπλιστικά απλή, θα έλεγα. Αλλά και τόσο δύσκολη.
Ο Γ.Παπανδρέου ζητά, σε κάθε δημόσια εμφάνισή του εδώ και 48 ώρες, συναίνεση. Χθες, εγώ είδα ένα άνθρωπο σε αγωνιώδη κατάσταση, να είναι έτοιμος να φωνάξει, ότι όπως πάει το πράγμα δεν βγαίνει πουθενά.
Μετράει τα λεφτά και δεν του βγαίνουνε.
Μετράει τις 53 ημέρες, ως τις 18 Ιουλίου. Ως εκεί μας βγάζουν τα ταμειακά διαθέσιμα. Μετά, όπως είπε κι ο Γ.Παπακωνσταντίνου, κατεβάζουμε ρολά...
Μετράει κι ο κόσμος τους κουτσουρεμένους μισθούς, τις δόσεις σε στεγαστικά και κάρτες που - αντίθετα - δεν μειώνονται ποτέ, μετράει τους φουσκωμένους λογαριασμούς, μετράει και τις ώρες στη δουλειά. Σκυφτοί άνθρωποι, φεύγουν κάθε βράδυ για το σπίτι ξεφυσώντας δύο φορές: μία για το μεροκάματο που κέρδισαν και μία για το αυριανό μεροκάματο, που γίνεται όλο και πιο απαραίτητο - όλο και πιο αβέβαιο.
Τρεις λέξεις συγκράτησα, στο δίωρο της αναμονής, γύρω από τις οποίες περιστράφηκαν όλες οι συζητήσεις της ομήγυρης, στο πεζοδρόμιο του Προεδρικού Μεγάρου: Φόροι - αποκρατικοποιήσεις - απολύσεις. Τα πιάνω με τη σειρά.
Φόροι: Εδώ και κάμποσους μήνες, όπου υπάρχει φόρος, υπάρχει και φόβος! Ο Κ.Παπούλιας είπε χθες στον Γ.Παπανδρέου: να λάβετε υπόψιν σας ότι "οι χαμηλοσυνταξιούχοι και οι χαμηλόμισθοι έχουν δώσει ό,τι ήταν να δώσουν". Προεδρικές κουβέντες, θα μου πείτε. Αλλά στο πεζοδρόμιο, έξω, οι μισοί δεν είχαν άλλοι κουβέντα στο στόμα από το "δεν βγαίνω". Είναι η αντίδραση στην πίεση που κλιμακώνεται και στην ψυχολογική κόπωση που πολλαπλασιάζεται. Το νέο "πακέτο" αυξήσεων στους φόρους, από τα αναψυκτικά μέχρι τα τέλη κυκλοφορίας και από το φυσικό αέριο μέχρι την κατάργηση φοροαπαλλαγών και τη (νέα) περικοπή συντάξεων, φέρνουν στα όριά της την κοινωνία. Το ερώτημα είναι αν υπάρχει διαφορετική λύση. Και αν δεν υπάρχει, τότε γιατί έπρεπε να περιμένουμε μέχρι τώρα. Γιατί δεν το γνωρίζαμε νωρίτερα; Και γιατί η κυβέρνηση δεν ήταν σε θέση να εκπονίσει νωρίτερα ένα ολοκληρωμένο και επαρκές σχέδιο, αντί να "τσοντάρει" με μέτρα κάθε τόσο;
Αποκρατικοποιήσεις: Αντίθετα με τους φόρους, εδώ έχουμε να κάνουμε με το παλιότερο κοινό μυστικό της ελληνικής οικονομίας. Και είναι να αναρωτιέται κανείς, τί ακριβώς περιμένει η κυβέρνηση για να λάβει τις αποφάσεις της. Εδώ που τα λέμε, όσοι είναι υπέρ - είναι υπέρ και όσοι είναι με τον Φωτόπουλο - είναι με τον Φωτόπουλο. Πέρα από την αποδεδειγμένη ανικανότητα του ελληνικού δημοσίου να διαχειριστεί αποτελεσματικά την περιουσία του, ακόμη και να επωφεληθεί από το μονοπώλιο σε συγκεκριμένους τομείς όπου συγκεκριμένες ΔΕΚΟ κατόρθωσαν να αποτύχουν, εγώ αισθάνομαι ότι μερικές φορές οδηγούμαστε απλώς σε υστερία. Εγώ δεν βλέπω ούτε ως "ασημικά", ούτε ως "κειμήλια" της Ελλάδας την ΔΕΗ, τον ΟΤΕ, ή τα λιμάνια και τα αεροδρόμια. Επιχειρήσεις είναι. Ή τις κρατάς γιατί είναι κεδροφόρες και έχουν σοβαρές προοπτικές να παραμείνουν, ή τις πουλάς. Το έχω γράψει και στο παρελθόν: είμαι έτοιμος να ακούσω κάθε λογικό επιχείρημα, αλλά όχι σε "ύφος Φωτόπουλου" και θα ήθελα να μου πει κάποιος, αν θεωρεί ότι με το υπάρχον πολιτικό - πελατειακό σύστημα με το απίστευτα βεβαρυμένο παρελθόν των διορισμών και των συνδικαλιστο-πατέρων, μπορεί σοβαρά να κάνει αισιόδοξες προβλέψεις για τις επιχειρήσεις που θα παραμένουν υπό κρατικό έλεγχο. Διαφορετικά, να με συγχωρείτε, αλλά δεν θα πάρω. Όσο για το αν είναι ο ΟΠΑΠ και ο ΟΔΙΕ - δηλαδή ο πάσης φύσεως τζόγος - "ιερό κειμήλιο" του ελληνισμού, ας μην το συζητήσουμε καλύτερα. Και ας κοιτάξουμε να δημιουργήσουμε υγιέστερες και ποιοτικότερες μορφές επιχειρηματικότητας. Γιατί, αν είναι να περιμένω από τον τζόγο να επιβιώσει η Ελλάδα στον αιώνα τον άπαντα, τότε κλάφτα...
Απολύσεις: Δεν έχει νόημα να επαναλαμβανόμαστε για την τραγικότερη πτυχή αυτής της κρίσης. Γιατί όλοι αντιλαμβανόμαστε πως είναι "ανθρωποφάγος". Αλλά να είμαστε δίκαιοι με όλους. Εφόσον δεν υπάρχει τρόπος να σωθούν όλες οι θέσεις εργασίας, δεν υπάρχει και κατηγορία εργαζομένων που πρέπει να "εξαιρεθεί". Δε νομίζω να υπάρχει μαθηματικό μοντέλο, ώστε να υπολογίσουμε "δίκαια" πόσοι ιδιωτικοί και πόσοι δημόσιοι υπάλληλοι πρέπει να πληρώσουν τα σπασμένα. Αλλά, επειδή δε μου αρέσει να κρύβομαι πίσω από το δάχτυλό μου, εγώ το λέω ευθέως: δεν ξέρω κανένα δημόσιο υπάλληλο που να απολύθηκε - με την εξαίρεση των συμβασιούχων - αλλά ξέρω πάρα πολλούς ιδιωτικούς υπαλλήλους που είναι απολυμένοι και άνεργοι εδώ και μήνες. Και ερωτώ: γιατί πληρώνουν μόνο οι μισοί από τους εργαζομένους τη νύφη;
Κοίταζα τους τσολιάδες που στέκονταν όρθιοι και μας άκουγαν - μόνο τα βλέφαρά τους έπαιζαν επί δύο ώρες - και μου έμοιαζαν όλο και περισσότερο με τον μέσο Έλληνα. Θαύμασα την υπομονή τους...
 