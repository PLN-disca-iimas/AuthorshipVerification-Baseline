Στο κλασικό μυθιστόρημα της Μαντάμ ντε Λαφαγιέτ, ο πριγκηπικός σύζυγος Δούκας τού Νεμούρ απευθυνόμενος σε κάποια στιγμή προς τη γυναίκα του, την Πριγκήπισσα της Κλέβης, την οποία ο περίγυρος του ζεύγους εγκαλεί για άπρεπη συμπεριφορά, της λέει: "Μόνο εσένα θα εμπιστευθώ. Τόσο η καρδιά μου όσο και η λογική μου αυτό το δρόμο με συμβουλεύουν να ακολουθήσω. Μ` ένα χαρακτήρα σαν το δικό σου, αφήνοντάς σου την ελευθερία σου, σου θέτω πιο στενά όρια από εκείνα που ματαίως θα προσπαθούσα να επιβάλω."
Κι από το ρομάντζο στη hard core επιστήμη. Τι ωραία δικαίωση για τον δούκα μας, όπως όμως και για  την πριγκηπέσα του- αφοσιωμένη κατά βάθος στο ταίρι της, εις πείσμα των λογής λογής διαβατικών πειρασμών-, τα πρόσφατα πειράματα Αμερικανών εξελικτικών ψυχολόγων του U.C.L..A. και των Πανεπιστημίων της Φλώριδας και του Κεντάκυ. Μεσολάβησαν βέβαια οι γοητευτικές παρατηρήσεις του Νόρμπερτ Ελίας. Στο πολύκροτο έργο του Η διαδικασία του πολιτισμού, κάπως πομπωδώς αλλά πολύ εύστοχα πάντως εντοπίζει στα λεγόμενα του Δούκα τού Νεμούρ, σ` αυτήν την προηγμένη πλέον φάση του αυλικού πολιτισμού της Δύσης, την ελεγχόμενη, όπως την αποκαλεί, αποδέσμευση των αισθημάτων (controlled decontrol of the emotions). O εστι μεθερμηνευόμενο, μπορώ πράγματι να κάνω ανά πάσα στιγμή αυτά που λαχταρώ, εφόσον όμως  έχω πρώτα εσωτερικεύσει έναν αυστηρό κώδικα ελέγχου της συμπεριφοράς μου.
Καλά όλα αυτά,  τα θεωρητικά, αλλά οι τελευταίες δοκιμασίες στο εργαστήριο της εξελικτικής ψυχολογίας μάς προσφέρουν πολύ πιο χειροπιαστές αποδείξεις για το ότι η πίστη στο σύντροφό μας- αυτό είναι βεβαίως το αίσθημα που μας ενδιαφέρει πρωτίστως εδώ- είναι πολύ πιο κατοχυρωμένη από ό,τι συνήθως πιστεύουμε. Εδραιωμένη καθώς είναι, ως δεύτερη έστω φύση, στο κεντρικό νευρικό μας σύστημα Από προηγούμενα πειράματα είχε φανεί πως οι γυναίκες στο σημείο αιχμής της γονιμότητάς τους, κατά τη διάρκεια του περιοδικού κύκλου, ασκούν ιδιαίτερη γοητεία στους άντρες χάρη κυρίως στις ασυνείδητες αλλαγές στη φωνή, στη μυρωδιά και στον χρωματικό τόνο τού δέρματος. Οι ερευνητές του U.C.L..A. θέλησαν να επιβεβαιώσουν το εύρημα , φέρνοντας σε «ανώδυνη» κοινωνική επαφή δύο ομάδες αντρών με μια νεαρή κοπέλα κατάλληλα «δασκαλεμένη» να κρατάει σαφείς αποστάσεις από τους «μνηστήρες» της καθ` όλη τη διάρκεια του πολύμηνου πειράματος- προσχηματικά, οι τακτές συναντήσεις τους περιορίζονταν σε επιτραπέζια παιχνίδια και σε κατασκευές με εξαρτήματα τύπου lego. Nα σημειωθεί  ότι η νεαρή κοπέλα, εμφανιζόμενη ως απλή συμφοιτήτρια των κολεγιόπαιδων που συμμετείχαν στο πείραμα, όφειλε να είναι πάντα αμακιγιάριστη και ανεπιτήδευτα ντυμένη και χτενισμένη. Ε, ναι, λοιπόν, για την ομάδα των αγοριών που δεν είχαν εκείνο τον καιρό σταθερούς δεσμούς η διαφορά στο παρουσιαστικό της «φίλης» τους στις κρίσιμες στιγμές αιχμής της γονιμότητάς της έβγαζε μάτι. Κάτι άλλαζε δραστικά επάνω της (δεν ήξεραν φυσικά γιατί και πώς), γινόταν πολύ πιο ελκυστική, σχεδόν ακαταμάχητη. Το αντίθετο ωστόσο ακριβώς συνέβαινε με την ομάδα των αγοριών που είχαν ήδη βρει το ζηλευτό τους ταίρι. Ούτε λόγος να γίνεται, διανύοντας τον περιοδικό της κύκλο, η συμπαίκτριά τους έχανε όλη της τη χάρη, αν δεν γινόταν κιόλας οριακά απωθητική. Κάποιο καμπανάκι θα πρέπει να υποθέσουμε πως χτυπούσε εδώ: Προσοχή, τώρα είναι η ώρα του μεγάλου πειρασμού, κι αν θέλουμε να διαφυλάξουμε την πολύτιμη σχέση μας με τον δικό μας άνθρωπο, ας περιφρονήσουμε επιδεικτικά τα ξένα κάλλη που ξαφνικά την απειλούν!
	
Δεύτερη πτυχή του πειράματος. Τη σκυτάλη παίρνουν εδώ οι ερευνητές του Πανεπιστημίου του Κεντάκυ. Έχοντας προϊδεάσει τα «πειραματόζωά» τους- νέοι άντρες και γυναίκες αυτήν τη φορά- με εμβληματικές λέξεις, όπως επιθυμία, φιλί, αγκαλιά, που περνούν αστραπιαία από μία μεγάλη οθόνη, προβάλλουν εν συνεχεία στην ίδια οθόνη φωτογραφίες από ελκυστικούς εκπροσώπους και των δύο φύλων. Δεν θα μας εκπλήξει φυσικά το ότι οι μπεκιάρηδες παρακολουθούν με σταθερή, αύξουσα μάλιστα, προσοχή το θέαμα, ενώ οι ζευγαρωμένοι, άντρες και γυναίκες, έχουν την τάση να αποστρέφουν κάποια στιγμή το βλέμμα τους από τις «σκανδαλώδεις» εικόνες. Το πιο ενδιαφέρον ωστόσο σκέλος του πειράματος είναι όταν οι ερευνητές αποφασίζουν να συσκοτίσουν ή να θολώσουν  τεχνητά τα προβαλλόμενα δελεαστικά πορτρέτα. Η αντίδραση εδώ αυτών που έχουν... δεμένο το γάιδαρό τους είναι πιο βίαιη από αυτή των εργένηδων: Α, όχι, δεν θα μας πουν αυτοί τι μπορούμε να δούμε και τι όχι! Ασφαλώς και ξέρουμε τους κινδύνους όταν ξενοκοιτάμε- εμείς οι ίδιοι, όπως βέβαια και οι σύντροφοί μας-, αλλά συνειδητά ή ασυνείδητα ξέρουμε επίσης καλύτερα απ` τον καθένα πώς να τους αποφεύγουμε! Νάτο πάλι εδώ το υποδειγματικό ταμπεραμέντο της Πριγκήπισσας της Κλέβης, έτσι όπως το παρουσιάζει τουλάχιστον ο καλόπιστος σύζυγός της. 